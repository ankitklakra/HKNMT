खतिर गने सह'आ गे ऎन निंगा गे चिच्का एंग्‍है पॆसकन नीन पॆस्रकय। औंगे ख़ॆख़ेल नू र'ऊ आलारिन बिढ़'आ गे सौंसे ख़ॆख़ेल मइय्याँ बरना र'ई आ सस्ती ही बेड़ा ती ऎन हूँ निंगन बछाब'ओन।
ऎन चाँड़हे बर'आलदन, एंग्है नू जिटजिटने पत्त'अते र'आ। ख़ने नॆ हूँ निंग्‍है इनामन मल हो'ओर। 
नॆ जित'ओस आसिन ऎन एंग्‍है धर्मेसी मन्दिर नू ओन्टा खुटा कम'ओन। अरा आस इकला हूँ अइय्या ती मल गुछर'ओस। अरा ऎन आसी मइय्याँ एंग्है धर्मेसी नामेन अरा एंग्‍है धर्मेसी नगरे ही नामेन लिख'ओन। पुना येरुसलॆम दिम धर्मेसी नगरे हवे। ईद एंग्है धर्मेस ती मेर्ख़ा तरती इत्त'ई। अरा ऎन एंग्‍है पुना नामेन हूँ आसी मइय्याँ लिख'ओन।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन।लवोदिकेया कलीसिया गे तेंगना कत्था
लवोदिकेया नगरे ता कलीसिया ही पैकस गे नीन एन्ने लिख'आ का: नॆ आमेन, अरा पत्त'अना जॊगे अरा मानिम गोवाह, अरा धर्मेसी गढ़्रना ही ऒरे हिकदस, आस इबड़ा कत्थन ब'अदस। 
ऎन निंग्है नलख गुट्ठिन अख़दन का नीन कीरना हूँ मला, कुड़ना हूँ मला। नीन कीरना महले कुड़ना र'आ गे ऎन बेद्ददन। 
एन्ने नीन बिगर कुड़ना अरा बिगर कीरना ती उसुम उसुम र'अदय। औंगे ऎन निंगन एंग्है बई ती पुरच'ओन चि'ओन। 
नीन एन्ने ब'अदय का, ‘ऎन उरुब र'अदन, अरा एंग्‍है गुसन उर्मी र'ई, अरा एंगा इन्द्रिइम लॊ ही चाड़ मलकी।’ लिकिन नीन इदन बलदय का, नीन कोहाँ ख़त्तय अरा नॆख'आ ही मया मलका अरा कीड़ा अरा अन्धहा अरा ठेठेंगे र'अदय। 
औंगे ऎन निंगा गे सलहा चि'अदन का, नीन चिच्‍ची नू धुकचका सोना एंग्‍है गुस्‍ते ख़ॆन्दा, ख़ने नीन उरुब मनोय कालोय। अरा नीन एंग्हा ती पंडरू किचरी ख़ॆन्दा का, अदिन अत्तोय ती निंग्‍है मॆद ठेठेंगे अम्‍बो र'आ अरा लज्‍जे मल मॊख़ोय। अरा निंग्‍है ख़न्न नू नना गे सुरमा ख़ॆन्दा का, अदिन ननोय होले निंग्‍है ख़न्न रफ'ओ।
ऎन नॆकन चोन्‍हा नन्दन आरिन केबदन अरा कोड़दन। औंगे चॆत लगे र'आ अरा जियन किर्त'आ। 
ऎरा, ऎन बली मुन्दहारे इज्‍जकन ती ठोकठोका ब'अदन। नीकईम एंग्है सड़न मेन्दस ती बलिन तिसगदस होले, ऎन आसी गुसन बर'ओन ती आसी गने ओनोन मॊख़'ओन अरा आस एंग्‍है गने ओनोस मॊख़'ओस। 
एकासे ऎन जित्तचकन ती एम्बस गने आसी बॆल-गदिया नू उक्‍कन, अन्नेम नॆ जित'ओस आस गे ऎन एंग्‍है गने एंग्है बॆल-गदिया नू ओक्‍का गे अदिया चि'ओन।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन।”
मेर्ख़ा नू महबा नन्ना
इबड़ा कत्था ही ख़ॊख़ा ऎन मेर्ख़ा नू ओन्टा तिसगरका बलिन ईरकन। अरा ऎन मुन्द एंग्है गने कछनख्रका मेंजका पेंड़हे ही ख़रख़ना लेक्‍खा सड़न मेंजकन। आद बाचा, “मइय्याँ इसन बरा। इबड़ा कत्था ही ख़ॊख़ा एन्‍देर एन्देर मन्ना र'ई, अबड़न ऎन निंगन ऎद'ओन।” 
आ बारिम ऎन नेम्‍हा बॊलतासी आकुस नू मंजकन। ऎरा, मेर्ख़ा नू ओन्टा बॆल-गदिया उइरकी रहचा, अरा आ बॆल-गदिया नू ओर्तस उक्‍का रहचस। 
अरा अइय्या नॆ उक्‍का रहचस आस यसब अरा मानिक पखना ही बिलचना लेक्‍खा ऎथ्रदस। अरा बॆल-गदिया ही ओनबेंड़र'आ मरकत ती कमचका लेक्‍खा ओन्टा सोखाबोरा रहचा। 
आ बॆल-गदिया ही चरियो तरा चौबीस गोट बॆल-गदिया रहचा। अरा इबड़ा बॆल-गदिया नू चौबीस सेयान आलर पंडरू किचरी अत्तका ती उक्‍का रहचर। अरा आर ही कुक्‍कु नू सोना ही मुकुट रहचा। 
अरा अबड़ा बॆल-गदिया ती लवका लौकारना गुट्ठी अरा ख़रख़ना गुट्ठी अरा मुर्री चाड़ी गुट्ठी बर'आलिया। अरा बॆल-गदिया ही मुन्दहारे चिच्ची ही सात गोट बिल्‍ली लघ्र'आ लगिया, इबड़ा दिम धर्मेसी सात गोट बॊलता हवे। 
अरा बॆल-गदिया ही मुन्दहारे काँच ही समुदर लेक्खा ओन्टा रहचा, एकदा बिल्लौर लेक्खा फटफट ने रहचा। बॆल-गदिया ही मझी अरा चरियो तरा चार गोटा उज्जना आलॊ रहचा। अबड़ा ही ख़ॊख़ा दरा मुन्दहारे ख़न्न ख़न्न ती निंदकी रहचा। 
पहिल उज्जना आलॊ ओन्टा लकड़ा लेक्‍खा रहचा, अरा दोसर उज्जना आलॊ ओन्टा साँड़ लेक्‍खा रहचा, अरा तिसर उज्जना आलॊ गे आलासी लेक्खा मुही रहचा, चौथा उज्जना आलॊ ओन्टा उढियारना गरूंड़ लेक्‍खा रहचा। 
अरा चरियो उज्जना आलॊ गे ओर्त ओर्त गे छै छै गोट डेना रहचा, अरा भितरी बहरी ख़न्न ख़न्न ती निंदकी रहचा। अरा अबड़ा उल्‍ला अरा माख़ा बिगर ठकरका एन्ने ब'अतेम र'आ लगिया,“उर्मी ती सवंगिय धर्मे उर्बस नेम्‍हा र'अस, नेम्‍हा र'अस, नेम्‍हा र'अस,नॆ रहचस, अरा र'अदस, अरा बर'ऊ र'अदस।”
एका एका बारी अबड़ा उज्‍जना आलॊ बॆल-गदिया नू उक्‍का हुल्‍लो ती हुल्‍लो गूटी उज्‍जुसी महबा, अरा मईन, अरा धन्‍यवाद ननी, 
आ बारी आ बारी चौबीसो सेयान आलर बॆल-गदिया नू उक्कुसी मुन्दहारे ख़ेडमूली खत्रनर ती, हुल्‍लो ती हुल्‍लो गूटी उज्‍जुसी महबा नन्नर। अरा एन्ने ब'अनुम बॆल-गदिया ही मुन्दहारे तम्है मुकुट आबोन ओक्‍त'अनर चि'अनर,
“अना एम्‍है धर्मे उर्बायो! नीन महबा अरा मईनअरा सवंग ख़क्खना ही जॊगे र'अदय,एन्‍देरगेका नीनिम उर्मिन गढ़चकय,अरा निंग्है मने तिम अबड़ा गढ़्रका ती उज्जी।”
मरका लौचका पुथी अरा भेंडो ख़द्द
इदही ख़ॊख़ा ऎन बॆल-गदिया नू उक्‍काचस आसी तीना ख़ेक्खा नू ओन्टा पुथी ईरकन, अइय्या भितरी बहरी लिख्रकी रहचा, अरा सात गोटा मरका लौचका ती मुच्‍चका रहचा। 
अरा ऎन ओन्टा सवंगिय मेर्ख़ा पैकासिन जॊर सड़ा ती चिच्चि‍यारनुम ब'अना ईरकन, “ई पुथिन तिसक'आ गे अरा इदही मरकन ख़च्‍चा गे नॆ जॊगे र'ई?” 
लिकिन मेर्ख़ा नू महले ख़ॆख़ेल नू महले ख़ॆख़ेल ही किय्या नॆ हूँ आ पुथिन चलख़'आ गे महले अदही भितरी ऎरा गे पोल्लर। 
अरा ऎन नीख़ चार चार चींख़ा हेलरकन, एन्‍देरगेका नॆ हूँ आ पुथिन चलख़'आ गे महले अदही भितरी ऎरा गे जॊगे मल ख़क्ख्रर। 
तहाँ अबड़ा सेयान आलर ती ओर्तोस एंगन बाचस, “अमा चींख़ा! ऎरा, नॆ यहूदा गोतोर ता लकड़ा अरा दाऊद बॆलासी जंईपुंई हिकदस, आस जित्तचकादस। आस आ पुथिन चलख़'आ गे अरा अदही सतियो मरकन ख़च्‍चा गे ओंग्दस।”
फेन ऎन पिटतारका ओन्टा भेंडो ख़द्दन बॆल-गदिया अरा अबड़ा चरियो उज्‍जना आलॊ अरा चौबीस सेयान आलर ही मझी नू इज्‍जका ईरकन। आसी सात गोटा मरग अरा सात गोटा ख़न्न रहचा। इबड़ा सात गोटा ख़न्न धर्मेसी सातो बॊलता हवे, एकाबड़ा सौंसे ख़ॆख़ेल नू तइरका र'ई। 
अरा आस बरचस ती बॆल-गदिया नू उक्‍काचस आसी तीना ख़ेक्खा ती आ पुथिन होच्‍चस। 
अरा आस आ पुथिन होच्‍च ख़च्‍चियस ख़ने, अबड़ा चरियो उज्‍जना आलॊ अरा चौबीस सेयान आलर आसी मुन्दहारे ख़ेडमूली खत्रर। अरा इबड़ा ओर्मर ही ख़ेक्खा नू तम्मुर्रा अरा नेम्‍हा आलर ही गोहरारना गुट्ठी ही धूप ती निंदका सोना ही मौनी रहचा। 
अरा अबड़र ओन्टा पुना डंडी पाड़ा हेलरर का,“नीन आ पुथिन हो'आ गेअरा अदही मरका गुट्ठिन ख़च्‍चा गे जॊगे र'अदय।अरा नीन पिटतारकय ती निंग्‍है ख़ॆंस ती उर्मी गोतोरअरा भखा अरा आल खोंड़हा अरा राजी तीधर्मेस गे आलारिन ख़ीन्दकादय।
अरा नीन आरिन एम्है धर्मेस गे तेतर-सुसर नना गेओन्टा राजी अरा नैगर कमचकादय,अरा आर ख़ॆख़ेल नू राजी ननोर।”
फेन ऎन अउरिम ईरकन ख़ने, लाखों करोड़ो मेर्ख़ा पैकर ही सड़न बॆल-गदिया अरा अबड़ा उज्‍जना आलॊ ही अरा अबड़ा सेयान आलर ही ओनबेंड़र'आ मेंजकन। 
अरा आर जॊर सड़ा ती चिच्चि‍यार'अरकी ब'आ लगियर,“नॆ पिटतारका भेंडो ख़द्द मसीस र'अस,आस सवंग अरा खुर्जी अरा लूरअरा पया अरा मईन अरा महबाअरा ओहमा ख़क्खा गे जॊगे र'अस।”
फेन ऎन मेर्ख़ा अरा ख़ॆख़ेल अरा ख़ॆख़ेल ही किय्या अरा समुदर ता उर्मी आलॊ एन्ने ब'अना मेंजकन,“नॆ बॆल-गदिया नू ओकदस आस गे,अरा नॆ भेंडो ख़द्द मसीस र'असआस गे ओहमा, अरा मईन, अरा महबा, अरा सवंगहुल्‍लो ती हुल्‍लो गूटी र'अन नेकअन।”
अरा अबड़ा चरियो उज्‍जना आलॊ बाचा, “आमेन।” अरा अबड़ा सेयान आलर ख़ेडमूली खत्रर ती ऒड़ लग्गियर।
मरकन ख़च्‍चना
अक्‍कु ऎन ईरकन का भेंडो ख़द्द मसीस अबड़ा सतियो मरकन ती ओन्टा मरकन ख़च्‍चियस। ख़ने अबड़ा चरियो उज्‍जना आलॊ ती ओन्टा आलॊ “बरा” एन्ने ब'अना मेंजकन। अदही सड़ा गा मुर्रना चाड़ना बेसे रहचा। 
अरा ऎन ईरकन ख़ने, ऎरा, ओन्टा पंडरू घोड़ोन ईरकन। अरा अइय्या उक्‍काचस आस ओन्टा एड़ेत धरचकाचस। अरा आस गे ओन्टा मुकुट चीतारा। अरा आस जीत ख़क्‍खुस लेक्‍खा जीत ख़क्खा गे उरखस।
भेंडो ख़द्द मसीस दुसर मरकन ख़च्‍चियस ख़ने, ऎन दुसर उज्जना आलॊ “बरा” एन्ने ब'अना मेंजकन। 
ख़ने अउर ओन्टा घोड़ो उरखा, आद ख़ॆंसो रहचा। अरा अइय्या उक्‍काचस आस गे ख़ॆख़ेल ती सान्‍ति मेट'आ गे अदिया चीरा का आलर ओर्त ओर्त गने पिटा नख्र'ओर। अरा आस गे ओन्टा कोहाँ तलवार चीतारा।
भेंडो ख़द्द मसीस तिसर मरकन ख़च्‍चियस ख़ने, ऎन तिसर उज्जना आलॊ “बरा” एन्ने ब'अना मेंजकन। अरा ऎन ईरकन ख़ने, ऎरा, ओन्टा मोख़ारो घोड़ोन ईरकन। अरा अइय्या उक्‍काचस आस तंग्है ख़ेक्खा नू ओन्टा परली धरचकाचस। 
ख़ने ऎन अबड़ा चरियो आलॊ ही मझी नू ती ओन्टा सड़ा एन्ने ब'अना मेंजकन, “ओन उल्ला ही बनी गे ओन किलो गहूँ, अरा ओन उल्ला ही बनी गे तीन किलो बजरा, लिकिन‍ इसुंग अरा अंगुर रासी आबोन अमके नठाब'आ।”
भेंडो ख़द्द मसीस चौथा मरकन ख़च्‍चियस ख़ने, ऎन चौथा उज्जना आलॊ “बरा” एन्ने ब'अना ही सड़न मेंजकन। 
अरा ऎन ईरकन ख़ने, ऎरा, ओन्टा पियर घोड़ोन ईरकन। अरा अइय्या उक्‍काचस आसी नामे “खे'अना” रहचा। अरा नरक गड्डी आसी ख़ॊख़ा ख़ॊख़ा काला लगिया, अबड़ा गे तलवार, अरा अकाल, अरा कोहाँ रोगे, अरा ख़ॆख़ेल ता बनेला मेक्‍खो गुट्ठी ती ख़ॆख़ेल ता चार हींस आलारिन पिटा गे अदिया चीतारा।
भेंडो ख़द्द मसीस पंचे मरकन ख़च्‍चियस ख़ने, ऎन गोड़हा किइय्या अबड़ा जिया गुट्ठिन ईरकन, एकाबड़र धर्मेसी कत्‍था तेंगना ती अरा मानिम गोवाह र'अना ही चड्डे पिटतारका रहचर। 
अरा अबड़र जॊरसरिया चिच्चियारर ती बाचर, “अना नेम्‍हा अरा मानिम सवंगिय उर्बायो, एका गूटी नीन नेंवई मल ननोय अरा ख़ॆख़ेल नू उज्जू आलर ती एम्है ख़ॆंस ही ऊजी मल किर्त'ओय?” 
ख़ने अबड़ा ओर्मर गे पंडरू किचरी चीतारा, अरा आर ही संगे मसीसी तेतर-सुसर ननुर अरा आर ही भई बहिनर नॆ नॆ तम्है लेक्खा पिटर'ऊ र'अनर आर ही गिनती मंज ख़च्‍चना गूटी आरिन अउर जोक्‍क घड़ी ख़न्न ऎख़ा गे बातारा।
अरा ऎन ईरकन का भेंडो ख़द्द मसीस छै मरकन ख़च्‍चियस ख़ने, कोहाँ ख़ॆख़ेल नुकुरना मंजा, अरा बीड़ी कमड़ा लेक्‍खा मोख़ारो मंजा केरा, अरा गोट्टा चन्‍दो ख़ॆंस लेक्‍खा ख़ॆंसो मंजा केरा। 
अरा एकासे धुका ती अंजीर मन्न ती ख़ॆना ख़ंजका निदगी क'ई, अन्नेम मेर्ख़ा ती बीनको गुट्ठी ख़ॆख़ेल नू खत्तरा केरा। 
अरा मेर्ख़ा पिटरी तेर्मना बेसे लटुमारा ती नूख़्रा केरा। अरा उर्मी परता अरा टापू तम्‍है अड्डा ती खरकारा केरा।
तहाँ ख़ॆख़ेल ता बॆलर, अरा कोड़हे मुध आलर, अरा फउद उर्बर, अरा उरुबर, अरा सवंगियर, अरा उर्मी बिट्ठी ननू जॊंख़र, अरा उर्मी छछिन्द आलर ओर्मर लाता गुट्ठी नू अरा परता नू पखना ही अलाप गुट्ठी नू नूख़्रर केरर। 
अरा आर परता गुट्ठी ती अरा पखना गुट्ठी ती आना हेलरर, “एम्है मइय्याँ खत्र'अय कलय ती बॆल-गदिया नू उक्‍कादस आसी मुंही ती अरा भेंडो ख़द्द मसीसी खींस ती एमन नुड़'अय। 
एन्‍देरगेका आर ही खींस ही कोहाँ उल्‍ला अंड़सकी र'ई, नॆ इजकी र'आ ऊंगी?”
इदही ख़ॊख़ा ऎन चार गोटा मेर्ख़ा पैकारिन ख़ॆख़ेल ही चरियो कोंड़ा नू इज्‍जका ईरकन। अबड़र ख़ॆख़ेल ता चरियो ताकन उर्दका रहचर का ख़ॆख़ेल नू महले समुदर नू महले इन्द्रिइम मन्न नू ताका अम्‍बो तागर'आ। 
फेन अउर ओन्टा मेर्ख़ा पैकासिन उज्‍जना धर्मेसी मरकन उइय्का ती पुरुब तरती मइय्याँ बरना ईरकन। अरा आस अबड़ा चरियो मेर्ख़ा पैकारिन नॆका ख़ॆख़ेल अरा मेर्ख़न नठाब'आ गे अदिया चीरकी रहचा आरिन जॊरसरिया चिच्चियारस ती बाचस, 
“एका गूटी ऎम नम्‍है धर्मेसी जॊंख़र ही कपड़े नू मरका मल नंज ख़च्‍चोम, आ गूटी ख़ॆख़ेल महले समुदर महले मन्न गुट्ठिन अमके नठाब'आ।” 
फेन ऎन छपा नंजका आलर ही गनती आबोन ब'अना मेंजकन। इस्राऎल आलर ही उर्मी गोतोर नू ओन लाख चवालीस हजार आलर मइय्याँ छपा नन्तारा।
इबड़ा कत्था ही ख़ॊख़ा ऎन ईरकन ख़ने, ऎरा, उर्मी राजी अरा गोतोर अरा आल खोंड़हा अरा भखा ती बरचका नॆ हूँ गन'आ पोलना ओन्टा कोहाँ आल गोंहड़न ईरकन। अबड़र पंडरु किचरी गुट्ठी अत्तका ती तम्है ख़ेक्खा नू कींदा डहुड़ा गुट्ठी धरचका बॆल-गदिया ही मुन्दहारे अरा भेंडो ख़द्द मसीसी मुन्दहारे इज्‍जका रहचर। 
अरा आर जॊरसरिया चिच्चियारर ती ब'आलियर,“नाड़रना नम्‍है धर्मेस नॆ बॆल-गदिया नू उक्‍कादसआसी ती, अरा भेंडो ख़द्द मसीस ती बर'ई।”
अरा उर्मी मेर्ख़ा पैकर बॆल-गदिया अरा सेयान आलर अरा चरियो उज्‍जना आलॊ ही ओनबेंड़र'आ इज्‍जर ती बॆल-गदिया ही मुन्दहारे मुंही पाब खत्रर ती धर्मेसी महबा नंजर। 
अरा अबड़र बाचर,“आमेन! नम्‍है धर्मेस गे ओहमा, अरा महबा, अरा लूर,अरा धन्यवाद, अरा मईन, अरा सवंग, अरा पयाहुल्‍लो ती हुल्‍लो गूटी मनन नेकअन, आमेन।”
फेन सेयान आलर ती ओर्तोस एंगन एन्ने मेंजस, “पंडरु किचरी गुट्ठी अत्तका र'अनर इबड़र नॆ तंग्‍है? अरा ईर एसलेक ती बरचका र'अनर?” 
ख़ने ऎन बाचकन, “एंग्है उर्बायो नीनिम अख़दय।” ख़ने आस एंगन बाचस,“ईर कोहाँ खिलपत ती उरखर ती बरचका र'अनर,अरा इबड़र तम्‍है किचरी गुट्ठिन भेंडो ख़द्द मसीसीख़ॆंस ती नूड़ियर ती पंडरु नंजका र'अनर।
ई चड्डेम ईर धर्मेसी बॆल-गदिया ही मुन्दहारे र'अनर तीआसी मन्दिर नू उल्‍ला माख़ा आसी तेतर-सुसर नन्नर।अरा नॆ बॆल-गदिया नू उक्‍कादस,आस आर ही गने ओक्र'ओस अरा आरिन ख़ापोस।
आर अक्कु इकला हूँ कूल कीड़ा महले ओनक'आ मल सार'ओर,अरा आर गे बिड़ना ती महले ओरना ती इन्द्रिइम खिलपत मल मनो।
एन्‍देरगेका भेंडो ख़द्द मसीस नॆ बॆल-गदिया ही मझी नू इज्जदस,आस आर ही महरस हिकदस।अरा आस आरिन उज्जना अम्मु ही पझरा गुट्ठी गुसन कड़हाब'ओस।अरा धर्मेस आर ही ख़न्न ती उर्मी ख़ंजलख़ोन चींचोस।”
सातवाँ मरका
भेंडो ख़द्द मसीस सातवाँ मरकन ख़च्‍चियस ख़ने, मलागूटी अदहा घंटा मेर्ख़ा नू सुन्न मंजा केरा। 
अरा ऎन धर्मेसी मुन्दहारे इज्‍जका र'अनर अबड़ा सतियो मेर्ख़ा पैकारिन ईरकन, अरा आर गे सात गोटा पेंड़हे चीतारा। 
अरा अउर ओन्टा मेर्ख़ा पैकस सोना ही धूप कुहुड़'अना मौनीन धरचस ती बरचस, अरा आस गोड़हा गुसन इज्‍जस। अरा आस गे बग्‍गे धूप चीतारा का आस बॆल-गदिया ही मुन्दहारे र'अना सोना ही गोड़हा नू उर्मी नेम्हा आलर ही गोहरारना गुट्ठी गने धूप कुहुड़'ओस। 
अरा मेर्ख़ा पैकासी ख़ेक्खा ती धूप ही कुहड़ा नेम्‍हा आलर ही गोहरारना गुट्ठी गने मइय्याँ अर्गिया अरा धर्मेस गुसन अंड़सिया। 
फेन मेर्ख़ा पैकस धूप कुहुड़'अना मौनीन होच्‍चस ती गोड़हा ता चिच्‍चिन नुल्लियस अरा ख़ॆख़ेल नू तुन्दियस चिच्‍चस, ख़ने मुर्रना चाड़ना गुट्ठी, अरा ख़रख़ना गुट्ठी, अरा लवका लौकारना गुट्ठी, अरा ख़ॆख़ेल नु‍कुरना मना हेलरा।पेंड़हे गुट्ठी ही ऊरना
फेन अबड़ा सतियो मेर्ख़ा पैकर नॆख'आ गुसन सतियो पेंड़हे रहचा आर ऊर'आ गे सपड़ारर। 
अरा मुन्द ता मेर्ख़ा पैकस पेंड़हे ऊरचस ख़ने, ख़ॆंस गने मेस्रका आली अरा चिच्‍ची मंजा, अरा ख़ॆख़ेल नू तुन्दतारा। ख़ने ख़ॆख़ेल ही तीन ती ओन भाग उल्‍लिया केरा, अरा मन्न गुट्ठी ही तीन ती ओन भाग हूँ उल्लिया केरा, अरा उर्मी हरियर लट्टी हूँ उल्‍लिया केरा। 
अरा दोसर मेर्ख़ा पैकस पेंड़हे ऊरचस ख़ने, चिच्‍ची लघरना लेक्‍खा ओन्टा कोहाँ परता समुदर नू हेबड़तारा। अरा समुदर ही तीन ती ओन भाग ख़ॆंस मंजा केरा। 
अरा समुदर ही उज्जना आलॊ तीन ती ओन भाग केच्‍चा केरा। अरा तीन ती ओन भाग कोहाँ डोंगा नठारा केरा। 
अरा तिसर मेर्ख़ा पैकस पेंड़हे ऊरचस ख़ने, ओन्टा कोहाँ बीनको होरा लेक्‍खा लघरना ती मेर्ख़ा ती किच्‍चरा, अरा ख़ाड़ गुट्ठी ही तीन ती ओन भाग नू अरा अम्मु पझरा गुट्ठी नू खत्रा। 
अरा आ बीनको ही नामे ख़ड़ख़ा बार'ई। अरा तीन ती ओन भाग अम्मु ख़ड़ख़ा मंजा केरा, अरा ख़ड़ख़ा अम्मन ओन्ना ती बग्‍गे आलर केच्‍चर केरर। 
अरा चौथा मेर्ख़ा पैकस पेंड़हे ऊरचस ख़ने, तीन ती ओन भाग बीड़ी, अरा तीन ती ओन भाग चन्‍दो, अरा तीन ती ओन भाग बीनको नठारा। औंगे अबड़ा नू तीन ती ओन भाग ऊख़ा मंजा केरा। अरा तीन ती ओन भाग उल्‍ला नू अरा तीन ती ओन भाग माख़ा नू बिल्‍ली मल रहचा।
फेन ऎन ईरकन का मेर्ख़ा ही मझी नू ओन्टा गरुड़ उढियार'आ लगिया, अरा आद जॊरसरिया एन्ने ब'अना मेंजकन, “बछ्रका नन्ना तिनियों मेर्ख़ा पैकर ऊरना र'ई, आ पेंड़हे ऊरना ती ख़ॆख़ेल ता आलर मइय्याँ बोख़ बोख़ बोख़!”
पांचवाँ मेर्ख़ा पैकस पेंड़हे ऊरचस ख़ने, ऎन ओन्टा बीनकोन मेर्ख़ा ती ख़ॆख़ेल नू खत्रना ईरकन, अरा आस गे भयभयान ख़ोड़ख़ा गड्डी ही बली ही कुची चीरा। 
अरा आस आ भयभयान ख़ोड़ख़ा गड्डी ही बलिन तिसकस ख़ने, अइय्या ती कोहाँ भठा ती चो'अना कुहड़ा लेक्‍खा कुहड़ा चॊचा। अरा ख़ोड़ख़ा गड्डी ता कुहड़ा ती बीड़ी अरा ताका ऊख़ा मंजा केरा। 
अरा आ कुहड़ा ती बोक्‍खो गुट्ठी उरखा ती ख़ॆख़ेल मइय्याँ बरचा। अरा अबड़ा गे ख़ॆख़ेल ता बिछी गुट्ठी ही सवंग लेक्‍खा सवंग चीतारा। 
अरा अबड़ा गे एन्ने बातारा का, ख़ॆख़ेल ता लट्टिन महले एकअम हरियर ख़ोप्पन महले एकअम मन्नन अमके नठाब'आ, लिकिन नॆख'आ कपड़े नू धर्मेसी मरका मल्‍ला अबड़ा आलारिन लेका नठाब'आ। 
अबड़ा बोक्‍खो गे आलारिन पिटा ख़च्‍चा गे मला, लिकिन पाँच महिना गूटी आरिन डाहर'आ गे अदिया चीतारा। बिछी दग'ई ख़ने आलर गे नुंजना मनी अदही लेक्खा अबड़ा बोक्खो परमना ती बरना नुंजना रहचा। 
अरा अबड़ा उल्ला नू आलर खे'आ बेद्दोर, लिकिन अदन मल ख़क्‍खोर, अरा खे'आ गे चीबाख़ार'ओर, लिकिन खे'अना आर ती बोंगो।
अबड़ा बोक्‍खो ही ऎथ्रना लड़ाई गे सपड़ाचका घोड़ो लेक्‍खा ईथ्र'ई। अरा अबड़ा ही कुक्कु गुट्ठी नू सोना ही मुकुट बेसे इन्द्रिइम रहचा, अरा अबड़ा ही मुंही आलर ही मुंही लेक्‍खा रहचा। 
अरा अबड़ा ही कुक्कु ता चुट्टी मुक्‍कर ही कुक्कु ता चुट्टी लेक्‍खा रहचा, अरा अबड़ा ही पल्‍ल लकड़ा ही पल्ल लेक्‍खा रहचा। 
अरा अबड़ा गे पन्ना ही झिलम लेक्खा झिलम रहचा। अरा अबड़ा ही डेना ही ख़रख़ना लड़ाई गे बग्‍गे घोड़ो पुन्दका रन्‍थ गुट्ठी ही जॊर बोंगना ही ख़रख़ना लेक्‍खा रहचा। 
अरा अबड़ा ही ख़ॊला अरा टुटी बिछी ही लेक्‍खा रहचा। अरा अबड़ा ही ख़ॊला नू आलारिन पाँच महिना गूटी दुक्‍खे सारत'अना ही सवंग रहचा। 
भयभयान ख़ोड़ख़ा गड्डी ही मेर्ख़ा पैकस दिम अबड़ा ही मइय्याँ बॆलस रहचस। आसी नामे इब्रानी भखा नू अबद्दॊन अरा युनानी भखा नू अप्‍पोल्लयॊन हवे।
पहिल सस्ती कट्टिया केरा। ऎरा, इबड़ा ही ख़ॊख़ा अउर नन्ना दुई गोट सस्ती मन्ना र'ई।
फेन छैवाँ मेर्ख़ा पैकस पेंड़हे ऊरचस ख़ने, सोना ही गोड़हा एकदा धर्मेसी ही मुन्दहारे र'ई अदही चार मरग ती बरचका ओन्टा सड़न मेंजकन। 
पेंड़हे धरचका छैवाँ मेर्ख़ा पैकासिन आ सड़ा एन्ने बाचा का, “एका चरियो मेर्ख़ा पैकर युफराटॆस कोहाँ ख़ाड़ गुसन हॆंरकानर आरिन कोल्‍ला चि'आ।” 
ख़ने अबड़ा चरियो मेर्ख़ा पैकर कोल्‍लतारर केरर। आर ई बेड़ा गेम, अरा ई उल्‍ला गेम, अरा ई महिना गेम, अरा ई चाँन गेम आलर ही तीन ती ओन भागन पिटा गे सपड़तारका रहचर। 
अरा ऎन घोड़ो फउदर ही गनतिन मेंजकन। आद बीस करोड़ रहचा।
अरा ऎन देखार नू घोड़ो गुट्ठिन अरा अइय्या अरगुरिन ईरकन। अबड़र ही झिलम गुट्ठी चिच्‍ची ख़ॆंसो रंग लेक्‍खा अरा मोख़ारो गने भेटांगो ऎख़र'आ रंग लेक्‍खा अरा गन्धक ही बाल ऎख़र'आ रंग लेक्‍खा रहचा। अरा अबड़ा घोड़ो ही कुक्‍कु लकड़ा गुट्ठी ही कुक्कु लेक्‍खा रहचा, अरा अबड़ा ही बई गुट्ठी ती चिच्‍ची अरा कुहड़ा अरा गन्धक उरखा लगिया। 
अबड़ा ही बई ती उरखका इबड़ा तिनियों खिलपत चिच्‍ची अरा कुहड़ा अरा गन्धक ती आलर ही तीन ती ओन भाग पिटतारर। 
अबड़ा घोड़ो ही सवंग गा अबड़ा ही बई नू अरा ख़ॊला नू रहचा। अबड़ा ही ख़ॊला गा कुक्कु र'अना नेर्रे गुट्ठी ही लेक्‍खा रहचा, अरा अबड़ा आलर गे नेर्रे कुक्कु गुट्ठी तिम खिलपत चि'आ लगिया।
इबड़ा सस्ती ती मल पिटतारर, अबड़ा बछ्रका आलर अक्कु गूटी हूँ तम्‍है पाप गुट्ठी ती जियन मल किर्ताचर। आर नाद गुट्ठिन अरा मूर्ती गुट्ठिन ऒड़ लग्गनन मल अम्बियर। आर ऎरा पोलना महले मेना पोलना महले ऎका पोलना सोना अरा चाँदी अरा पितल अरा पखना अरा कंक गुट्ठी ती कमचका मूर्ती गुट्ठिन लेका ऒड़ नंजर। 
आर तम्है आल पिटना पाप गुट्ठी ती महले तम्है गुरुमना पाप गुट्ठी ती महले तम्है पेहरन ही सोतरा नलख ती महले तम्है खड़ना नुड़ना गुट्ठी ती जियन मल किर्ताचर।
फेन ऎन अउरिम ओन्टा सवंगिय मेर्ख़ा पैकासिन ओन्टा बदालिन झप्‍परस ती मेर्ख़ा ती एत्तना ईरकन, आसी कुक्कु मइय्याँ ओन्टा सोखाबोरा रहचा, अरा आसी मुंही बीड़ी लेक्‍खा रहचा, अरा आसी ख़ेड्डे चिच्‍ची ही खुटा लेक्‍खा रहचा। 
आसी ख़ेक्खा नू ओन्टा चलख़रका सन्नी पुथी रहचा। अरा आस तंग्है तीना ख़ेड्डेन समुदर नू अरा डेब्‍बा ख़ेड्डेन ख़ॆख़ेल नू थमचस। 
अरा आस लकड़ा हउकारना बेसे जॊरसरिया चिच्चियारस। अरा आस चिच्चियारस ख़ने, सात गोट बादाली मुर्रना तम्है ख़रख़ना ती कछनखरा। 
अरा सात गोट बादाली मुर्रना कछनखरा ख़ने, ऎन अबड़न लिख'आ बेद्दा लिक्‍कन। लिकिन ऎन मेर्ख़ा ती ओन्टा सड़ा एन्ने ब'अना मेंजकन का, “सातियो बादाली मुर्रना एन्देर बाचा अबड़न मरका नना अरा अबड़न अमा लिख'आ।”
फेन एका मेर्ख़ा पैकासिन ऎन समुदर अरा ख़ॆख़ेल नू इज्‍जका ईरकन, आस तंग्‍है तीना ख़ेक्खन मेर्ख़ा तरा चॊदस, 
अरा एकास हुल्‍लो ती हुल्‍लो गूटी उज्‍जदस, अरा नॆ मेर्ख़न अरा अइय्या र'अना उर्मिन, अरा ख़ॆख़लन अरा अइय्या र'अना उर्मिन, अरा समुदर आबोन अरा अइय्या र'अना उर्मिन गढ़चस, आसी नामे ती किरया मोक्‍खस ती बाचस, “अक्‍कु गा घड़ही ख़ापना मल मनो। 
लिकिन सातवाँ मेर्ख़ा पैकास तंग्है पेंड़हेन ऊरना र'अस, अउला धर्मेसी नूख़्रका कत्‍था पुरा मनो। आस तंग्है जॊंख़र धर्मेसी कत्‍था तिंगुर गे तिंका लेक्खा अबड़ा पुरा मनो।”
फेन मेर्ख़ा ती ऎन मेंजका आ सड़ा अउर ओंग्होल एंग्‍है गने कछनखरा, “कला, एका मेर्ख़ा पैकस समुदर नू अरा ख़ॆख़ेल नू इज'आ लगदस, आसी ख़ेक्खा नू चलख़्रका र'अना आ पुथिन हो'आ कला।” 
ख़ने ऎन मेर्ख़ा पैकस गुसन केरकन ती आ सन्नी पुथिन एंगा चि'आ बाचकन। अरा आस एंगन बाचस, “ओन्दा इदिन मॊख़ा चि'आ, एकदा निंग्‍है कूल गा ख़ड़ख़ा मनो, लिकिन निंग्‍है बई नू तीनी लेक्‍खा तीन'ओ।” 
ख़ने ऎन आ सन्नी पुथिन मेर्ख़ा पैकासी ख़ेक्खा ती होच्‍चकन ती मोक्‍कन, आद एंग्‍है बई नू तीनी लेक्‍खा गा तीनचा, लिकिन नुलख़कन ख़ने एंग्‍है कूल ख़ड़ख़ा मंजा केरा। 
फेन एंगा गे एन्ने बातारा, “नीन अउर हूँ नगदे आल खोंड़हा गुट्ठी, अरा राजी गुट्ठी, अरा भखा गुट्ठी, अरा बॆलर ही पत्त नू धर्मेसी कत्थन मुन्द तेंगना दिम र'ई।”
दुई गोवाह
फेन एंगा जिन्‍तो लेक्‍खा ओन्टा डाँग चीरा अरा एन्ने बातारा, “चो'आ, धर्मेसी मन्दिर अरा गोड़हा आबोन ख़ोया, अरा अइय्या महबा ननुरिन गन'आ। 
लिकिन मन्दिर बहरी ता चालिन अमा ख़ोया अम्‍बा चि'आ, एन्‍देरगेका आद नन-यहूदीर गे चीतारकी र'ई, अरा आर नेम्‍हा नगरेन बयालीस महिना गूटी राजी ननोर। 
अरा ऎन एंग्‍है दुई गोवाह आलर गे अदिया चि'ओन का आर बोरा झपर'ओर ती ओन हजार दुई सौ साठ उल्ला धर्मेसी कत्थन मुन्द तेंगोर।”
इबड़र दिम ख़ॆख़ेल ही उर्बासी मुन्दहारे इज'ऊ दुई गोट जैतून मन्न अरा दुई गोट बिल्‍ली पटनी हवे। 
अरा नेकईम आरिन सस्ती नना बेद्दनर होले, आर ही बई ती चिच्‍ची उरखरकी आर ही बैरीरिन बस्‍सी चि'ई। अरा नेकईम आरिन सस्ती नना बेद्दनर होले, आर एन्नेम खे'अना र'ई। 
ईर ताम धर्मेसी कत्थन मुन्द तेंगना बेड़ा नू चॆप मल पुंइय्याँ गे मेर्ख़ा बलिन मुच्‍चा गे ईर गे अदिया र'ई। अरा ईर गे अम्मन ख़ॆंस कम'आ गे अदिया र'ई। अरा एकाबारी ईर ही मने बर'ओ आ बारी उर्मी लेक्खा रोगेन तइय्ना ती ख़ॆख़ेल नू दुक्खे चि'आ गे ईर गे अदिया र'ई।
आर तम्है गोवाह आबोन तेंगा मुंजोर ख़ने, भयभयान ख़ोड़ख़ा गड्डी ती मइय्याँ अरगना मेक्‍खो आर ही गने जुझर'ओ ती आरिन जित'ओ ती आरिन पिटो चि'ओ। 
अरा आर ही मॆद कोहाँ नगरे येरुसलॆम ही दोप्‍फा नू हेबड़्रकी र'ओ। जुक्की ती बग्गे ब'अना ती ई नगरे सोदोम अरा मिसर बार'ई। ई नगरे नू दिम ईर ही उर्बासिन क्रुस नू ठोकचकाचर। 
अरा तीन उल्ला ओन बीड़ी उर्मी आल खोंड़हा अरा गोतोर अरा भखा अरा राजी ता आलर ईर ही केचका मॆदन ऎर'ओर, अरा ईरिन माड़ा मल चि'ओर। 
अरा ख़ॆख़ेल ता र'ऊ आलर आर ही खे'अना चड्डे रिझ्र'ओर खुसमार'ओर, अरा ओर्तोर नन्नर गे सन्देस गुट्ठिन तइय्योर, एन्‍देरगेका इबड़ा दुयो धर्मेसी कत्था तिंगुर ख़ॆख़ेल ता र'ऊ आलारिन सताबाचका रहचर।
लिकिन तीन उल्‍ला ओन बीड़ी ख़ॊख़ा धर्मेस तरती उज्‍जना ही साँस आर ही नू किर्रिया। अरा आर तम्‍है ख़ेड्डे ती इज्‍जर। अरा आरिन ईरु आलर ओर्मर मइय्याँ इल्चका कोरचा केरा। 
फेन आर मेर्ख़ा ती ओन्टा जॊरसरिया सड़ा आर ही गने एन्ने ब'अना मेंजर, “इसन मइय्याँ बरा।” इदिन मेंजर ती आर तम्‍है बैरिर ही ईरनुम ईरनुम बदाली नू मेर्ख़ा अर्गियर केरर। 
अरा आ बारिम ओन्टा कोहाँ ख़ॆख़ेल नुकुरना मंजा, अरा नगरे ही दस ती ओन भाग बिड़्रिया केरा। अरा आ ख़ॆख़ेल नुकुरना ती सात हजार आलर केच्‍चर केरर। अरा बछ्रका आलर इल्‍चियर केरर, अरा मेर्खा ता धर्मेसी महबा नंजर।
दोसर खिलपत कट्टिया केरा। ऎरा, तिसर खिलपत चाँड़हेम बर'ऊ र'ई।सातवाँ पेंड़हे ही ऊरना
फेन सातवाँ मेर्ख़ा पैकस पेंड़हे ऊरचस ख़ने, मेर्ख़ा नू जॊरसरिया सड़ा गुट्ठी एन्ने बाचा,“ख़ॆख़ेल ता राजी नम्‍है उर्बासी अरा आसी मसीसी राजी मंजा केरा,अरा आस हुल्लो ती हुल्लो गूटी राजी ननोस।”
फेन धर्मेसी मुन्दहारे तम्‍है बॆल-गदिया नू उक्‍का चौबीस गोटा सेयान आलर मुंही पाब खत्रर ती धर्मेसी ऒड़ लग्‍गियर, 
अरा बाचर,“नॆ र'अदस अरा रहचस आ उर्मी ती सवंगिय धर्मे उर्बायो,ऎम निंगन धन्‍यवाद नन्दम,एन्देरगेका नीन निंग्‍है कोहाँ सवंगन होच्चकादय तीराजी नना हेलरकय।
निंगन ऒड़ मल ननू राजीतर कदरारर,ख़ने निंग्‍है खींस बरचकी र'ई।अरा केचकारिन नेंवई नन्ना बेड़ा अंड़सकी र'ई।अरा निंग्‍है जॊंख़र धर्मेसी कत्था तिंगुर गे,अरा नेम्‍हा आलर गे, अरा निंग्है नामेन मईन ननूसन्नी कोहाँ ओर्मर गे इनाम चि'अना बेड़ा अंड़सकी र'ई।अरा नॆ ख़ॆख़ेलन बगड़'अनरआरिन नठाब'अना ही बेड़ा हूँ अंड़सकी र'ई।”
फेन मेर्ख़ा नू र'अना धर्मेसी मन्दिर तिसगरा केरा। अरा आसी मन्दिर नू आसी गच्छरना ही बक्सा ऎथ्रा। अरा आ बेड़ा नू लवका लौकारना गुट्ठी, अरा ख़रख़ना गुट्ठी, मुर्रना चाड़ना गुट्ठी अरा ख़ॆख़ेल नुक्रना मंजा, अरा कोहाँ आली खत्रा।
इदही ख़ॊख़ा मेर्ख़ा नू ओन्टा कोहाँ चिन्‍हा ऎथ्रा। ओन्टा मुक्‍का बीड़ीन अत्तकी रहचा, अरा चन्दो अदही ख़ेड्डे किइय्या रहचा, अरा अदही कुक्‍कु नू बारा गोटा बीनको ही मुकुट रहचा। 
अरा आद ओत्‍था ऎख़ रहचा। अरा बेड़ा अंड़सकी रहचा ख़ने, आद ख़द्द नेब्ना ही नुंजना ती आद चिच्चियार'आ लगिया। 
आ बारी मेर्ख़ा नू अउर ओन्टा चिन्हा ऎथ्रा। ऎरा, ओन्टा नगदे कोहाँ डेना र'ऊ ख़ॆंसो नेर्रे रहचा। अदगे सात गोटा कुक्‍कु अरा दस गोटा मरग रहचा। अरा अदही कुक्‍कु नू सात गोटा मुकुट रहचा। 