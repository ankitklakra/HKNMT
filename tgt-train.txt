ईद अब्राहमसी ख़द्दस दाऊदसी ख़द्दस येसु मसीसी पूरखर ही नामे हवे।
अब्रा‍हमस इसाकसी तम्‍बस। इसाकस याकॊबसी तम्‍बस। याकॊबस यहूदा अरा आसी भइय्योर ही तम्‍बस।
यहूदास फारेस अरा सारासी तम्‍बस अरा तंग्यो तामार रहचा। फारेस हेसरॊमसी तम्‍बस। हेसरॊमस आरामसी तम्‍बस।
आरामस अमिनदाबसी तम्‍बस। अमिनदाबस नास्‍सॊनसी तम्‍बस। नास्‍सॊनस सलमॊनसी तम्‍बस।
सलमॊनस बोआसी तम्‍बस अरा तंग्यो राख़ाब रहचा। बोआस यॊबॆदसी तम्‍बस अरा तंग्यो रूत रहचा। यॊबॆदस येसैसी तम्‍बस।
येसैस दाऊद बॆलासी तम्‍बस। दाऊदस सालोमॊनसी तम्‍बस। सालोमॊनसी तंग्यो मुन्‍द उरियसी तंग्‍आली रहचा।
सालोमॊनस रहोबोअमसी तम्‍बस। रहोबोअमस अबियासी तम्‍बस। अबियास आसाफसी तम्‍बस।
आसाफस यॊसफटसी तम्‍बस। यॊसफटस यॊरामसी तम्‍बस। यॊरामस ओसियसी तम्‍बस। 
ओसियस यॊतामसी तम्‍बस। यॊतामस आहाजसी तम्‍बस। आहाजस हेसेकियसी तम्बस।
हेसेकियस मनास्‍सॆसी तम्‍बस। मनास्‍सॆस आमॊनसी तम्‍बस। आमॊनस यॊहोसियसी तम्‍बस।
यॊहोसियस येहोनियास अरा आसी भइय्योर ही तम्‍बस।ई बेड़ा नू आलर गुड़र'अरकी बाबुलॊन होच्‍चर केरर।
गुड़र'अरकी बाबुलॊन हो'अना ही ख़ॊख़ा:येहोनियास सलातिऎलसी तम्‍बस रहचस।सलातिऎलस जोरोबाबेलसी तम्‍बस।
जोरोबाबेलस अबियूदसी तम्‍बस।अबियूदस एलियाकिमसी तम्‍बस।एलियाकिमस असॊरसी तम्‍बस।
असॊरस सदॊकसी तम्‍बस।सदॊकस अखीमसी तम्‍बस।अखीमस एलियूदसी तम्‍बस।
एलियूदस एलेयासरसी तम्‍बस।एलेयासरस मत्तानसी तम्‍बस।मत्तानस याकॊबसी तम्‍बस।
याकॊबस यॊसॆफसी तम्‍बस।यॊसॆफस मरियम ही तंग्‍आलस।मरियम येसुसी तंग्यो।येसुसिन मसी ब'अनर।
ई लेखा अब्राहमस ती दाऊदस गूटी चौदा पिड़ही, अरा दाऊदस ती आलर गुड़र'‍अरकी बाबुलॊन हो'अना गूटी चौदा पिड़ही, अरा गुड़र'‍अरकी बाबुलॊन हो'अना ती मसीस गूटी चौदा पिड़ही मनी।
येसु मसीसी कुन्‍द्रना एन्ने मंजा का आसी तंग्यो मरियम अरा यॊसॆफसी पाही मंजकी रहचा ख़ने, आर ही ओन संगे मन्ना ती मुन्‍द नेम्हा बॊलतस ती आद ओत्‍था ऎख़‍ र'अना ख़क्‍ख‍तारा। 
अन्‍ति अदही आलस यॊसॆफस उजगो रहचस अरा अदिन नठाब'आ मल बेद्दालियस, औंगे आस अदिन कलेकसे अम्‍बा गे तिहा ननालियस।
आस इबड़ा कत्‍था ही सोचनुम रहचस ख़नेम, उर्बासी पैकस आस गे तुंगुल नू ऎथ्रस दरा आनियस, “यॊसॆफ, दाऊदसी ख़द्दायो, नीन निंग्‍है आली मरियम आबोन ओन्‍द्र'आ गे अमा एल्‍चा, ‍आद नेम्‍हा बॊलतस ती ओत्‍था ऎख़ र'ई। 
आद ख़द्द पाको अरा नीन आसी येसु नामे पिंजके, एन्‍देरगेका आस तंग्है आलारिन तम्‍है पाप गुट्ठी ती नाड़ोस।”
इबड़ा उर्मी एन्ने गे मंजा धर्मेसी कत्‍था तिंगुर ती उर्बासी आनका कत्‍था मनन नेक‍अन। 
“ऎरा! डिं‍डा पेल्‍लो ओत्‍था ऎख़ मनो अरा ओन्‍टा ख़द्दासिन पाको अरा आसिन इम्मानुऎल ब'ओर अदही माने ‘धर्मेस नम्‍है गने र'अदस’।”
यॊसॆफस चॊचस ख़ने उर्बासी पैकस पॆसका रहचस अन्नेम नंजस ती अदिन बेंज्रस अरा तंग्‍‍है आलिन तंग्‍‍हा गने ओन्‍द्रस। 
लिकिन ख़द्दासी अरगी कुन्‍द्रना गूटी मरियम गुसन मल केरस अरा आसी नामे येसु पिंजयस।
हॆरॊदॆस बॆलासी उल्‍ला नू यूदेया जिला ता बॆतलहेम पद्दा नू येसुस कुन्‍द्रस। अबड़ा उल्‍ला नू पुरुब राजी गुट्ठी तरती जोक्को लूरगर आलर येरुसलॆम बरचर ती मेना हेलरर, 
“यहूदीर ही बॆलस कुन्‍द्रकादस आस एक्‍सन र'अस? एन्‍देरगेका ऎम पुरुब तरा आसी बीनकोन ईरकम अरा आसिन ऒड़ लग्‍गा गे बरचका र'‍अदम।”
इदिन मेंजस ती हॆरॊदॆस बॆलस अरा गोट्टा येरुसलॆम अनचकरा केरा। 
ख़ने बॆलस उर्मी यहूदी मुध नैगारिन अरा नॆग सिखाब'उरिन ख़ॊंड़चस ती आरिन मेंजस, “मसीस एक्सन कुन्‍द्रकादस नेख़'ओन।” 
अबड़र तिंगियर, “यूदेया जिला ही बॆतलहेम पद्दा नू, एन्‍देरगेका धर्मेसी कत्‍था तिंगुर इदही पत्त नू एन्ने लिखचका र'‍अनर।
‘अनय यूदेया जिला ता बॆतलहेम!नीन एन्ने हूँ यूदेया ही कड़हाब'ऊ उर्मी नगरे गुट्ठी ती सन्नी मलकी,निंग्‍है तिम ओर्त कड़हाब'उस बर'ओस,आसिम एम्‍है आलर इस्राऎल आलर ही महरस मनोस।’”
ख़ने हॆरॊदॆस अबड़ा लूरगर आलारिन कलेकसे मीख़ियस ती बीनको ऎथ्रका पत्त नू ठौका ठौका एका बेड़ा नू बीनको ईथ्रकी रहचा मेंजस। 
अरा आरिन बॆतलहेम तइय्यरकी बाचस, “नीम कला ती ख़द्दासी पत्त नू ठौका ठौका मेना ती ख़द्दासिन ख़क्‍खोर होले एंगन हूँ तेंके, होले ऎन हूँ क'ओन ती आसिन ऒड़ लग्‍गा ओंगोन।”
अबड़ा लूरगर आलर बॆलासी कत्‍थन मेंजर ती केरर। अरा ऎरा! एका बीनकोन आर पुरुब नू ईरकाचर, आद आर ही मुन्‍द मुन्‍द ख़द्दासी र'अना अड्‍डा गूटी केरा अरा आद मइय्याँ इज्‍जा केरा। 
आर बीनकोन ईरयर ती नगदे रिझ्रर। 
अरा आ एड़पा नू कोरचर ती ख़द्दासिन तंग्यो मरियम गने ईरयर अरा मुलख़र‍र ती आसिन ऒड़ लग्‍गियर अरा तंम्‍है खुर्जी बकसन तिसगर ती सोना, लोबान अरा गन्‍धरस आस गे दान नंजर। 
अरा आर गे तुंगुल नू चॆत ख़क्‍खरा का हॆरॊदॆस गुसन अमके किर्रा। औंगे आर नन्ना डहरे नू तम्‍है राजी किर्रिम बिच्चियर।
अबड़ा लूरगर आलर ही केरका ख़ॊख़ा, उर्बासी ओन्‍टा पैकस यॊसॆफस गे तुंगुल नू ऎथ्रस ती बाचस, “चो'आ, ख़द्दासिन दरा तंग्योन हो'आ ती मिसर राजी बोंगा कला अरा एका गूटी ऎन मल ब'ओन आ गूटी अइय्यम र'‍अके। इदगे का हॆरॊदॆस ख़द्दासिन पिटा गे बेद्दोस।” 
ख़ने यॊसॆफस चॊचस ती माख़म ख़द्दासिन दरा तंग्योन होच्‍चस ती मिसर राजी केरस। 
आस हॆरॊदॆसी अरगी खे'अना गूटी अइय्यम रहचस। ईद ती उर्बस धर्मेसी कत्‍था तिंगुर ती तिंका कत्‍था मंजा का “ऎन मिसर राजी ती एंग्‍दासिन मीख़कन।”
ख़ने हॆरॊदॆस बॆलस अबड़ा लूरगर आलर एंगन ठकचकानर बाचस ती नगदे कैरारस। ख़ने आस बॆतलहेम अरा अदही उर्मी सिवान ता उर्मी ख़द्दारिन फउद तइय्यस ती पिटताचस, अन्नेम अबड़ा लूरगर आलर ती मेंजका उल्ला ही लेक्खा अबड़ा पिटतारका ख़द्दर ऎंड़ बछर ख़द्दर महले अदिन ती जुक्‍की ही रहचर। 
हॆरॊदॆसी ई नलख ती धर्मेसी कत्‍था तिंगू येरेमियास ती तिंका कत्‍था मंजकी किरकी रहचा:
“ओन्‍टा चींख़ना अरा बग्‍गे खोबरारनारामा पद्दा नू मेन्‍द्र'ई।राख़ॆल तंग्‍दाबगर गे चींख़ा लगीअरा ठकर'आ मल बेद्दा लगी,एन्‍देरगेका आर मलकर।”
हॆरॊदॆस बॆलासी केचका ख़ॊख़ा उर्बासी ओन्‍टा पैकस मिसर राजी नू यॊसॆफस गे तुंगुल नू ऎथ्रस। 
अरा बाचस, “चो'आ, ख़द्दासिन अरा तंग्योन हो'आ ती इस्राऎल राजी किर्रिम बि'आ, एकार ख़द्दासिन पिटा गे बेद्दालियर आर गा केच्‍चर केरर।”
औंगे यॊसॆफस चॊचस ती ख़द्दासिन अरा तंग्योन होच्‍चस ती इस्राऎल राजी किर्रियस। 
लिकिन अरख़ेलोस तम्‍बा हॆरॊदॆसी अड्डा नू यूदेया नू राजी ननालदस, इदिन मेंजस ती यॊसॆफस असन काला गे इल्‍चियस। अन्‍ति तुंगुल नू चॆत ख़क्‍खियस ती गलिलेया जिला केरस। 
अरा नासरेत नामे पद्दा नू केरस ती ओक्रस। होले धर्मेसी कत्‍था तिंगुर ती बारकी रहचा, “आस नासरेत ता आलस बार'ओस” आ कत्‍था मनन नेक‍अन।
अबड़ा उल्‍ला नू यॊहन नूड़रत'उस यूदेया जिला ही टोड़ंग नू बरचस अरा असन एन्ने तेंगा कुद्दा हेलरस: 
“जियन किर्त'आ एन्‍देरगेका धर्मेस आलर ही उज्‍जना नू राजी नन्ना ही बेड़ा हेद्दे अंड़सकी र'ई।” 
यॊहनस आसिम हिकदस नॆख'आ पत्त नू धर्मेसी कत्‍था तिंगू यसायास बाचका रहचस का,“ओर्तोस टोड़ंग नू चिच्चियारदस,‘उर्बस गे डहरेन सपड़'आ,आस गे डहरेन चत्र'आ।’”
यॊहनस ऊंट ही चुट्टी ती कमचका ओन्‍टा कड़कड़हा किचरिन चो'आलियस। अरा तंग्‍है कड़मा नू चपटा ही कमरपटी हें'आलियस। अरा आसी ओन्ना-मॊख़ना बोक्‍खो गुट्ठी अरा टोड़ंग तीनी रहचा। 
येरुसलॆम नगरे ती अरा गोट्टा यूदेया जिला ही नन्ना नन्ना अड्डा ती अरा यरदन ख़ाड़ ही अड्डे-बेड्डे ती बग्‍गे आलर आसी गुसन कालालियर। 
असन आर आसी कत्‍थन मेनरकी तम्‍है पाप गुट्ठिन पत्त'आलियर। ख़ने यॊहनस आरिन यरदन ख़ाड़ नू नॊड़रत'आलियस।
यॊहनस बग्‍गे फरिसीर अरा सदुकीरिन नॊड़र'आ गे तंग्‍हा हेद्दे बरनन ईरीयस ती आरिन बाचस, “अना बिक्‍ख नेर्रे बेसे आलारो, पाप नन्नन बिगर अम्‍बका ‍ती धर्मेसी बरना दंडे ती बोंगा गे निमन निक‍ईम चेता बाचर का? 
जियन किर्त'अना ही जॊगे नलख नना। 
नीम तम्‍है तम्‍है जिया नू एन्ने अमा सोच'आ हेलरा का ऎम अब्राहमसी बनस ता हिकदम। ऎन निमन ब'अदन का धर्मेस इबड़ा पखना गुट्ठी ती अब्राहमस गे ख़द्द कम'आ ओंग्दस। 
अक्‍कु सुरता नना का धर्मेसी रायबड़ी लेक्‍खा टोंग'ए मन्न ही पादा नू अबड़न खंडा गे उईर ख़च्चरकी र'ई। एका मन्न दौ ख़ंजपा मल ख़ंज‍ई अबड़न खंडरकी चिच्‍ची नू सजतार'ओ।
ऎन गा जियन किर्त'आ गे अम्म ती नॊड़रत'अदन, लिकिन एकास एंग्‍है ख़ॊख़ा बर‍'ऊ र'अदस, आस एंग्‍है ती कोड़हे सवंगिय र'अदस। ऎन गा आसी खरपन चॊदना जॊगे मलकन का एकदन बिट्ठी ननू जॊंख़स लेका नन्‍दस। आस निमन नेम्‍हा बॊलतस अरा चिच्‍च ती नॊड़त'ओस। 
आस तंग्‍है के‍तेर ती गहूँ अरा चींख़न बेग'ओस, अरा आस तंग्‍है खलिन बॆस लगे एर्रोस। अरा आस गोट गहूँन कुट्ठी नू उइय्योस, अरा चींख़न चिच्‍ची नू बस्‍सोस एकदा इकला हूँ मल तेभर'ओ।”
आ बारी नू येसुस गलिलेया ‍जिला ती यरदन ख़ाड़ पिंडी नू यॊहनस गुसन आस ती नॊड़रत'आ गे बरचस। 
लिकिन यॊहनस एन्ने बाचस ती छेंकचस, “एंगा गा निंग्‍है ती नॊड़रना ही चाड़ र'ई अरा नीन एंग्‍है गुसन बरचकादय।” 
ख़ने येसुस आसिन आनाकिर्ताचस, “अक्‍कु एन्नेम मना चि'आ, नमा गे एन्नेम धर्मेसी मने लेक्‍खा उर्मी नन्ना चाड़ र'ई।” ख़ने यॊहनस येसुसिन नॊड़रत'आ गे मने मंजस।
नॊड़रस ती येसुस अम्‍मु ती उरखस ख़नेम, मेर्ख़ा तिसग्रा अरा धर्मेसी बॊलता पेरवाँ लेक्‍खा एत्तना दरा तंग्‍है मइय्याँ बरना ईरयस। 
अरा मेर्ख़ा ती धर्मे बबस बाचस, “ईस एंग्‍है चोन्‍हा ख़द्दस हिकदस, ऎन ईस ती बग्‍गे खुसमारदन।”
तहाँ धर्मेसी बॊलतस येसुसिन नाद ती बिढ़्र'आ गे टोड़ंग तरा कड़हाबाचस। 
अरा आस चालीस उल्‍ला अरा माख़ा उपास नंजस। इदही ख़ॊख़ा आस गे कीड़ा लग्‍गिया।
आ बेड़ा नू नाद बिढ़'आ गे येसुसी गुसन बरचा ती बाचा, “नीन धर्मेसी ख़द्दय होले इब़डा पखनन ब'आ का इबड़ा ओन्ना-मॊख़ना मनो क'ओ।” 
लिकिन येसुस आनाकिर्ताचस, “मला, एन्‍देरगेका नेम्हा पुथी नू लिख्रकी र'ई,‘आलस ओन्ना-मॊख़ना ती लेका मल उज्‍जोस,लिकीन धर्मेसी बई ती उरखका उर्मी कत्‍था ती उज्‍जदस।’”
तहाँ नाद आसिन नेम्‍हा नगरे येरुसलॆम नू कड़हाबाचा ती धर्मेसी मन्दिर ही अग्‍गी नू इजताचा, 
अरा बाचा, “नीन धर्मेसी ख़द्दय होले नीन डेग'आ चि'आ, नेम्हा पुथी नू गा लिख्रकी र'ई,‘आस निंग्‍है पत्त नू तंग्‍है पैकारिन आनोस का आर निंगन ख़ापोरअरा आर निंगन ख़ेक्खच ख़ेक्खा चॊद'ओर हो'ओर,होले एन्ने अम्‍बो मना का निंग्‍है ख़ेड्डेन पखना अम्‍बो लग्‍गा।’”
येसुस अदिन बाचस, “मला एन्‍देरगेका नेम्हा पुथी नू एन्ने हूँ लिख्रकी र'ई, ‘नीन निंग्‍है धर्मे उर्बासिन अमके बिढ़'आ।’”
तहाँ नाद येसुसिन नगदे मेच्‍छा परता नू कड़हाबाचा अरा ख़ॆख़ेल ता सौंसे राजी गुट्ठिन अरा अब़डा ही महबन ऎदा, 
अरा आसिन बाचा, “नीन ख़ेडमूली खत्र'ओय ती एंगन ऒड़ लग्‍गोय होले इब़डा उर्मिन निंगा चि'ओन।” 
ख़ने येसुस अदिन बाचस, “अनय सैतान कगरार'अय कलय! एन्‍देरगेका नेम्हा पुथी नू लिख्रकी र'ई,‘नीन निंग्‍है धर्मे उर्बासिन ऒड़ लक्‍केअरा आसी लेका महबा ननके।’”
ख़ने नाद आसिन अम्‍बिया ती केरा अरा मेर्ख़ा पैकर बरचर ती आसिन तेतर-सुसर नंजर।
येसुस यॊहनसी धरतारकन मेंजस ख़ने आस गलिलेया जिला किर्रिम बिच्चियस। 
अरा आस नासरेत पद्दा आबोन अम्‍बियस ती कफरनहूम नगरे नू र'आ हेलरस, एकदा जबुलॊन अरा नेफतलिम जिला ही समुदर ही पिं‍डी नू र'ई। 
होले धर्मेसी कत्‍था तिंगू यसायास बाचकाचस आद अब़डा मानिम मंजा।
“जबुलॊन अरा नेफतलिम देस नू,समुदर डहरे नू, यरदन ख़ाड़ ही पक्‍खे नू,गलिलेया नू बग्‍गे नन-यहूदीर,
पाप ही ऊख़ा नू र'ऊ आलरनाड़रना ही ओन्‍टा कोहाँ बिल्‍ली ऎरोर।अरा खे'अना ही एलचना नू अरा ऊख़ा राजी नू र'ऊ आलर मइय्याँरिझ्रना ही बिल्‍ली बिल्‍चो।”
आ बेड़ा ती येसुस तेंगा कुद्दा हेलरस, “जियन किर्त'आ एन्‍देरगेका धर्मेस आलर ही उज्‍जना नू राजी नन्ना ही बेड़ा हेद्दे अंड़सकी र'ई।”
येसुस गलिलेया समुदर ही पिं‍डी नू कुद्दा लगियस ख़ने, आस सिमॊन नॆ पतरस बारदस अरा आसी भइय्योस अन्‍द्रेयस ऎंड़ भईरिन समुदर नू जल्‍ली हेबड़ना ईरयस, आर गा केवँटर रहचर। 
आस आरिन बाचस, “एंग्‍है गने बरा, नीम एकासे इंजोन धर'आ लगदर अन्नेम ऎन निमन सिखाब'ओन आलारिन एकासे एंग्‍है चेला मना गे ओन्‍द्रना र'ई।” 
लॆम आर तम्‍है नलखन अम्‍बरकी आसी गने चॊंख़्रर।
असले मुन्‍द केरस ती आस नन्ना ऎंड़ भ‍ईर जेबदयु तंग्‍दस याकॊब अरा आसी भइय्योस यॊहनसिन ईरियस। आर तम्‍बस जेबदयु गने डोंगा नू तम्‍है जल्‍लिन तुन'आ लगियर। येसुस आरिन मीख़ियस। 
ख़ने आर लॆम डोंगन अरा तम्‍बासिन अम्‍बरकी येसुस गने चॊंख़्रर।
येसुस गोट्टा गलिलेया नू कुद्दा कुद्दा आर ही गोड़हा एड़पा गुट्ठी नू सिखाब'आलियस अरा मेर्ख़ा राजी ही पत्त ता दौ कत्‍था तेंगा कुद्दा लगियस, अरा उर्मी आलर ही रोगे अरा पयहा गुट्ठिन उजग'आ लगियस। 
येसुसी पत्त ता कत्‍था गोट्टा सीरिया राजी नू बीड़्रा। आलर मिरगी, लकवा दरा कैनो मदहे बेमार ती लिंड्रका रोगियारिन अरा नाद धरचका आलारिन येसुस गुसन ओन्‍द्र'आ लगियर। अरा आस आरिन उजग'आ लगियस। 
गलिलेया जिला, देकापोली, येरुसलॆम, यूदेया जिला दरा यरदन ख़ाड़ ही आ पक्‍खे ती बरचका ओन्टा कोहाँ गोंहड़ा येसुसी ख़ॊख़ा गुड़ियारा।
येसुस कोहाँ आल गोंहड़न ईरयस ख़ने परता मइय्याँ अरगियस ती उक्‍कियस केरस। अरा आसी चेलर आसी गुसन बरचर। 
अरा एन्ने ब'अनुम आरिन सिखाब'आ हेलरस।
“नॆ तम्‍है बॊलता ही चाड़ गे धर्मेस म‍इय्याँ असरा उइय्यरकी र'अनर,आरिन धर्मेस आसीस ननोस,आर मेर्ख़ा राजी ता आलर हिकनर।
नॆ दुक्‍खे सारनर,आरिन धर्मेस आसीस ननोस,आर सान्‍ति ख़क्‍खोर।
नॆ लुदऊ आलर र'अनर,आरिन धर्मेस आसीस ननोस,आर ख़ॆख़ेल ही उरुब मनोर।
नॆ धर्मेसिन पत्त'आ गे दिम बेद्दनर,आरिन धर्मेस आसीस ननोस,आर ही मनेन धर्मेस पूरा ननोस।
नॆ सोग्‍गे ऎरनर,आरिन धर्मेस आसीस ननोस,आर मइय्‍याँ हूँ सोग्‍गे ऎरतार'ओ।
नॆख'आ जिया सफा र'ई,आरिन धर्मेस आसीस ननोस,आर धर्मेसिन ऎरोर।
नॆ मेस्रत'ऊ आलर र'अनर,आरिन धर्मेस आसीस ननोस,आर धर्मेसी ख़द्दर बार'ओर।
नॆ दौ नन्ना चड्डे दुक्‍खे सह'ऊ र'अनर,आरिन धर्मेस आसीस ननोस,आर मेर्ख़ा राजी ता आलर हिकनर।
एकाबारी आलर नीम एंग्‍है गने चॊंख़्र'उर र'अना चड्डे निमन हींड़नर अरा दुक्‍खे सारत'अनर अरा दोस ठेकाबाच बाच उर्मी रकम ही मल दौ कत्था कछनख्रनर ख़ने, धर्मेस निमन आसीस ननोस। 
औंगे नीम रिझ्रके, रिरयारके, एन्‍देरगेका निमा गे मेर्ख़ा नू कोहाँ इन‍म र'ई। अरा सुरता नाना का चिरान ता धर्मेसी कत्‍था तिंगुरिन हूँ आर एन्नेम खिलपत नंजका रहचर।
नीम ख़ॆख़ेल नू बॆक लेक्‍खा र'अदर। लिकिन बॆक ही तीनना मेटर'ओ कालो होले, आद अउरिम अदही तीनना मल कमर'ओ। आद इन्द्रिइम नलख गे मल र'ई, अदिन बहरी हेबड़तार'ई अरा आलर ती तिर्ख़र'ई नाब्र'ई। 
नीम ख़ॆख़ेल नू आलर गे बिल्‍ली लेक्‍खा र'अदर। परता मइय्याँ नू ओक्रका नगरे नूख़्र'आ पुल्‍ली। 
अन्नेम आलर बिल्‍लिन लघा ब'अनर ती ढक्‍की ती मल कुल्‍लनर महले ढक्‍की किइय्‍या मल उइय्‍नर। लिकिन बिल्‍लिन पक्‍खा नू उइय्‍नर। होले ओर्मर गे बिल्‍ली ईथ्र'ई। 
एन्नेम निम्‍हा बिल्‍ली आलर गुसन बिलचते र'अन नेक‍अन, का आर निम्है दौ नलखन ऎरोर ती निम्‍है मेर्ख़ा ता बंगासी महबा ननोर।
ऎन मूसासी नॆग अरा धर्मेसी कत्‍था तिंगुर ही कत्‍थन मेट'आ गे बरचकादन एन्ने अमके सोच'आ। अबड़न मेट'आ गे मला लिकिन अबड़न मन्‍ता'आ गे बरचकादन। 
ऎन निमन मानिमन ब'अदन, मेर्ख़ा दरा ख़ॆख़ेल टाड़र'ओ क'ओ, लिकिन धर्मेसी नॆग नू एन्‍देर लिख्रकी र'ई अदही बिगर मंजका ओन्‍टा अक्‍छर महले ओन कड़ी हूँ मल मुंज्र'ओ। 
औंगे नॆ अबड़ा सन्नी ती सन्नी पॆसका ती ओन्‍टन हों टाँड़दस अरा आलारिन हों एन्ने सिखाब'अदस होले, आस मेर्ख़ा राजी नू उर्मी ती सन्नी मन्‍तार'ओस। लिकिन नॆ अबड़न पीस्र'ई अरा अन्नेम सिखाब'ई आर मेर्ख़ा राजी नू कोहाँ मन्‍तार'ओर। 
ऎन निमन ब'अदन का निम्‍है नलख यहूदी नॆग सिखाब'उर अरा फरिसीर ती दौ मल र'ओ होले नीम मेर्ख़ा राजी नू इकला हूँ मल कोर'ओर।
नीम मेंजकादर का पुरखारिन आनका रहचा, ‘आलारिन अमके पिटा। एक‍अम ओर्तस पिटोस आस दंडे ख़क्‍खोस।’ 
लिकिन ऎन निमन ब'अदन का, एका ओर्तस तंग्‍है भईस मलता बहिन आबोन खींस मन्‍दस होले आस दं‍डे ख़क्‍खोस। अरा एका ओर्तस तंग्‍है भईस मलता बहिन आबोन मलदौ ब'अदस होले आस महासभा नू दं‍डे जॊगे मनोस। अरा एका ओर्तस एक‍अम ओर्तासिन ‘अना बोया’ ब‍'अदस होले आस नरक ही चिच्‍ची ही जॊगे मनोस।
औंगे नीन धर्मेस गे गोड़हा नू दान चि'अदय होले, निंगा असन सुरता बर'ई का निंग्‍है भईस गे निंग्‍है मइय्याँ इन्द्रिइम बदी र'ई, 
होले निंग्‍है दानन असानिम गोड़हा नू अम्‍बा ती मुन्‍द निंग्‍है भईस गने मेसर नख्र'आ अरा बरा ती निंग्‍है दानन अरग'आ।
निंग्‍है बैरिस निंगन नेंव‍ई ननू अड्डा हो'आलदस होले, कालो बारी डहरेनुम आस गने राजीरमा मना। एन्ने अम्‍बन मना का आस निंगन नेंव‍ई ननुस गे चि'ओस, अरा आस निंगन सैनस गे चि'ओस, अरा सैनस निंगन जेहेल एड़पा नू सज'ओस चि'ओस। 
ऎन निंगन मानिम ब'अदन का एका गूटी उर्मी ढिबा मल चिच्‍च ख़च्‍चोय आ गूटी नीन असले उरखा पोल्‍लोय।
नीम एन्ने नॆगन मेंजकादर का, ‘नन्ना आली गुसन अमके काला।’ 
लिकीन ऎन निमन ब'अदन का, एका ओर्तस मलदौ सोच ती एकअम आलिन ऎरदस होले, आस तंग्‍है जिया नू अदही गने नन्ना आली गुसन काना ही पाप नं‍ज ख़च्‍चियस। 
निंग्‍है तीना ख़न्‍न निंगन पाप नन्‍त'ई होले, अदिन सम्ड़ह'आ। पाप नन्ना ती सम्ड़ह'आ गे आ ख़न्नन टोटरना ओथ्रना मनो होले हूँ अदिन टोटर'आ ओथ्र'आ। पाप नन्ना चड्डे ऎंड़ ख़न्‍न र'अनुम नरक नू हेबड्रना ती बिगर पाप नंजका कना मनरकी धर्मेस गने जनमजुग ही उज्‍जना नू कोरना निंगा दौ र'ई। 
अरा निंग्‍है तीना ख़ेक्खा निंगन पाप नन्‍त'ई होले, अदिन सम्ड़ह'आ। पाप नन्ना ती सम्ड़ह'आ गे आ ख़ेक्खन खंडना मनो होले हूँ अदिन खं‍डा चि'आ। पाप नन्ना चड्डे ऎंड़ ख़ेक्खा ही र'अनुम नरक नू हेबड्रना ती, बिगर पाप नंजका ठुठा मनरकी धर्मेस गने जनमजुग ही उज्‍जना नू कोरना निंगा दौ र'ई।
नीम एन्ने नॆगन हूँ मेंजकादर का, ‘एका ओर्तस तंग्‍आलिन अम्‍बदस होले, आस अदिन अम्‍बरनख्रना चिठी चि'अदस नेक‍अन।’ 
लिकिन ऎन निमन ब'अदन का ‘नन्ना आलस गुसन काना पाप ती एकअम नन्ना पाप चड्डे एकास तंग्‍आलिन अम्‍बरनख्रना नन्‍दस, आस अदिन नन्ना आलस गुसन काना ही पाप नन्‍त'आदस, अरा एकास आ अम्‍बका आलिन बेंज्रदस आस हूँ नन्ना आली गुसन काना ही पाप नन्‍दस।’
अउर हूँ नीम पुरखारिन आनका रहचा अदिन मेंजकादर का ‘ठकवा किरया गुट्ठी अमके मॊख़ा, लिकिन उर्बासी मुन्‍द किरया मोक्‍कादय अदिन ननके।’ 
लिकिन ऎन निमन ब'अदन, ‘किरया इकला हूँ अमके मॊख़ा। मेर्ख़ा ही नामे ती किरया अमके मॊख़ा, एन्‍देरगेका आद धर्मेसी बॆल-गदिया हवे। 
अरा ख़ॆख़ेल ही नामे ती हूँ किरया अमके मॊख़ा, एन्‍देरगेका आद धर्मेसी ख़ेड्डे उइय्ना ही कंडो हवे। अरा येरुसलॆम नामे ती किरया अमके मॊख़ा, एन्‍देरगेका आद कोहाँ बॆलासी नगरे हवे। 
अरा निम्‍है कुक्‍कु ही हूँ किरया अमके मॊख़ा, एन्‍देरगेका नीम ओन्‍टा चुट्टिन हूँ पन्‍डरु मलता मोख़ारो नना पोलदर। 
निम्‍है कत्‍था इवन्‍दम र'ओ, हाँ होले हाँ अरा मला होले मला। एकदा इदिन ती बग्‍गे मनी, आद मलदौ ती मंजकी र'ई।’
नीम एन्ने नॆगन हूँ मेंजकादर का, ‘निम्‍है नठाब'उर ती ख़न्न ही ऊजी ख़न्न, अरा पल्‍ल ही ऊजी पल्‍ल किर्त'आ बिड़द'आ।’ 
लिकिन ऎन निमन ब'अदन, ‘मलदौ आलर ही बिड़दो नू अमके इज'आ। निक‍ईम निंगन हींड़'आ गे निंग्‍है ओन्‍टा गल्‍लेन थपड़दस होले, आस गे नन्‍ना गल्‍लेन हूँ ऎदके। 
एकअम ओर्तस निंग्‍है अंगन हो'आ गे नालिस नन्दस होले, निंग्‍है बर्कन हूँ हो'आ चि'आ। 
एकअम ओर्तस निंगन बिट्ठी नू ओन कोस हो'अदस होले, नीन आसी गने दुई कोस कला। 
निंग्‍है गुसन ने'उस गे चि'आ। अरा नॆ निंग्‍है गुसले नहड़ा ने'आ बेद्ददस, आस गे बिड़दो मुही अमा नना।’
नीम एन्ने नॆगन हूँ मेंजकादर का, ‘निंग्‍‍है अरबर-परबारिन चोन्‍हा नना अरा निंग्‍‍है बैरीरिन खींस नना।’ 
लिकिन ऎन निमन ब'अदन, ‘निम्‍है बैरीरिन चोन्‍हा नना, अरा निम्‍है भख'उर गे बिन्‍ती नना। 
एन्ने नन्ना ती नीम निम्‍है मेर्ख़ा बंगासी ख़द्दर मनोर। एन्‍देरगेका आस दौ अरा मलदौ इरबर मइय्याँ हूँ बीड़ी अरग'अदस अरा उजगो आलर अरा पपहर इरबर गे हूँ चॆंप पुंइत'अदस। 
नीम निम्‍है गने चोन्‍हा ननुर ती लेका नीम चोन्‍हा नन्‍दर होले धर्मेस ती एन्‍देर इनाम ख़क्‍ख'ओर? मालगुजारी ऊज'उर हूँ एन्नेम अदिन नन्नर। 
नीम निम्‍है भईरिन लेका मोंजरा नन्‍दर होले नीम नन्नर ती एन्‍देर कोहाँ नलख नन्‍दर? धर्मेसिन बल्लुर हूँ एन्ने नन्नर। 
औंगेम नीम बड़ियर मना, एकासे निम्‍है मेर्ख़ा ता बंगस उर्मी गुन्न नू बड़ियर र'अस।’
चिहुंक र'आ का आलर ही जियन निम्‍है तरा नतगा गे निम्‍है दौ नलखन अमा ऎद'आ। नीम अन्ने ननोर होले मेर्ख़ा नू र'ऊ निम्‍है धर्मे बंगस ती नीम इनाम मल ख़क्‍खोर। 
औंगे नीम कीड़र गे चि'ओर आ बारी इदही हाँक अमा चि'आ, एकासे उतुरमाड़ुर गोड़हा एड़पा अरा गली कुची गुट्ठी नू नन्नर, होले आलर आरिन सहरार'ओर। ऎन निमन मानिमन ब'अदन का आर तम्‍है इनाम ख़क्‍खा ख़च्‍चिका र‍'अनर। 
औंगे एकाबारी नीम कीड़ा आलर गे चि'अदर, अदिन नन्ना आलर अम्‍बोर अख़'आ। 
निम्‍है चि'अना अम्‍बो ऎथ्र'आ अरा निम्‍है बंगस मल ऎथ्रना नू हूँ निम्‍है नलखन ऎरदस, आस निमा बग्‍गे आसीस ननोस।
एकाबारी नीम गोहरारदर, उतुरमाड़ुर लेक्‍खा अमके गोहरार'आ। आर गा गोड़हा एड़पा नू अरा दोप्‍फा डहरे नू इजनर ती गोहरार'आ गे पत्तारनर, होले आलर आरिन ऎरोर। ऎन निमन मानिमन ब'अदन, आर गे तम्‍है इनाम ख़क्‍ख्र'आ ख़च्‍चिया। 
नीम गा गोहरारना बारी, निम्‍है कुठली नू कला अरा बलिन मुच्‍चा ती मल ऎथ्रना नू निम्‍है बगंस ती गोहरार'आ। निम्‍है बंगस मल ऎथ्रना नू निम्‍है नलखन हूँ ऎरदस, आस निमन आसीस ननोस।
अरा नीम गोहरारना बारी, नॆ धर्मेसिन बलनर आर ही लेक्‍खा अनभनियाँ कत्‍था गे धैना अमा नना। आर सोचनर का घड़ही गोहरारना ती एम्‍है गोहरारना मेन्‍तार'ओ। 
आर ही लेक्‍खा अमा मना, एन्‍देरगेका निम्‍है ने'अना ती मुन्‍द तिम निम्‍है बंगस अख़दस का निमा एन्‍देर एन्देर जिनिस ही चाड़ र'ई। 
औंगे नीम एन्ने गोहरारके:‘अना एम्‍है मेर्ख़ा नू र'ऊ बबा,निंग्‍है नामे नेम्‍हा मनन नेकअन।
निंग्‍है राजी बर'अन नेकअन।निंग्‍है मने एकासे मेर्ख़ा नू मनीअन्नेम ख़ॆख़ेल नू हूँ मनन नेक‍अन।
एम्‍है उल्‍ला उल्‍लन्‍ता ओन्ना-मॊख़नन इन्ना एमा गे चि'आ।
अरा एकासे ऎम एम्‍है उर्मी अक्‍का-बलकारिन अम्‍बदम चि'अदमअन्नेम एम्‍है अक्‍का-बलकन हूँ अम्‍बा चि'आ।
अरा एमन पाप नन्ना ही चिबाख़ारना नू खतर'आ अमा चि'आ,लिकिन मलदौ ती एमन नाड़ा। [एन्‍देरगेका राजी दरा सवंग दरा ओहमा हुल्‍लो गुटी निंग्‍है दिम र'ई। आमेन।]’
नीम नन्नर ही अक्‍का-बलकन छमा ननोर होले मेर्ख़ा ता बगंस हूँ निमन छमा ननोस। 
लिकीन नीम नन्नारिन छमा मल ननोर होले निम्‍है बगंस हूँ निम्‍है अक्‍का-बलकन छमा मल ननोस।
नीम उपास ननो बारी उतुरमाड़ुर लेक्‍खा मुहिन हेन्दव'अके ती उपास अमके नना। आर तम्‍है मुहिन मड़ख़नर चि'अनर, एकत्रु आलर अख़'ओर का आर उपास र'अनर। ऎन निमन मानिमन ब'अदन का आर तम्‍है आसीस ख़क्‍खा ख़च्‍चियर। 
नीन गा उपास ननो बारी निंग्‍है मुहिन मुझुरके अरा कुक्‍कु नू इसुंग नलभ्रके। 
एकत्रु आलर गे मला निंग्‍है बंगस गे लेका एकास मल ऎथ्रना नू र'अदस ईद ऎथ्र'ओ का नीन उपास र'अदय। अरा निंग्‍‍है बंगस मल ऎथ्रना नू हूँ ऎरदस निंगा इनाम चि'ओस।
ख़ॆख़ेल नू निमा गे खुर्जी अमा बेंद'आ, एक्‍सन मुरछा मूख़ी पोचगो गुट्ठी मूख़ी अरा ख़लबर उम्‍पनर ती ख़ड़नर हो'अनर। 
लिकिन मेर्ख़ा नू निमा गे खुर्जी बेंद'आ, एक्‍सन मुरछा मल मूख़ी अरा पोचगो गुट्ठी मल मूख़ी अरा ख़लबर उम्‍पनर ती मल ख़ड़नर हो'अनर। 
एन्‍देरगेका एक्‍सन निम्‍है खुर्जी र'ई असन निम्‍है जिया हूँ टंग्रकी र'ओ।
मॆद ही बिल्‍ली ख़न्न। औंगे ख़न्न फरी र'ई होले निंग्‍‍है सौंसे मॆद हूँ बिल्‍ली र'ओ। 
लिकिन निंग्‍है ख़न्न बगड़ारकी र'ई होले निंग्‍है सौंसे मॆद ऊख़ा र'ओ। अरा निंग्‍है भितरी ता बिल्‍ली दिम मल रफ'ओ होले नीन मानिम नू कोड़हे ऊख़ा नू र'अदय।
नॆ हूँ ऎंड़ उर्बर ही सुसर नना पोलदस। आस गा ओर्तासिन हींड़'ओस अरा नन्नासिन चोन्‍हा ननोस, महले ओर्तस गने मेस्रका र'ओस अरा नन्‍नासिन ख़ाँड़'ओस। ई लेक्‍खम नीम धर्मेसी अरा ख़ॆख़ेल ता खुर्जी ही सुसर नना पोलदर।
इदगे ऎन निमन ब'अदन, निम्‍है उज्‍जा गे अरा निम्‍है मॆद गे घोख अमा नना, एन्‍दरन ओनोम महले मॊख़ोन अरा एन्‍दरन अत्तोम। एन्‍देरगेका उज्‍जना मंडी ती अरा मॆद किचरी ती कोहाँ र'ई। 
ऒड़ा गुट्ठिन ऎरा, अबडा चाँख़'ई मला, ख़ु'ई मला, अरा कुट्ठी नू बीन्द'ई मला, अन्नु हूँ निम्‍है मेर्ख़ा बंगस अबड़न पॊसदस। नीम गा अबड़ा ती कोड़हे मूल्‍ली ही र'अदर। 
नीम घोख नन्ना ती निम्‍है उज्‍जनन ओन घड़ी हूँ बग्‍गे नना पोल्‍लोर।
अरा किचरी डोड्डो ही पत्त नू अमा घोख'आ। ख़ल्ल ही पूंप गुट्ठी ही पत्त नू सोच'आ, अबड़ा एकासे परदी। अबड़ा नलख मल ननी अरा तमा गे किचरी मल कम'ई। 
अन्नु हूँ ऎन निमन ब'अदन, सालोमॊन बॆलस एका कोहाँ उरुब आलस रहचस, लिकिन आस इबड़ा पूंप ती ओन्टा बेसे हूँ फबना मल अत्तका रहचस। 
इन्ना टोंका नू र'ऊ अरा नॆला चिच्‍ची नू च'ऊ लट्टी गे धर्मेस फबना ऎथ्रना चि'अदस होले, अना पत्त'अना नू पयहा आलारो, धर्मेस निमन मानिम नू ऎरोस ख़ॊजोस दने। 
औंगे नीम अमा घोख'आ का एन्‍द्रन मॊख़ोम अरा एन्‍द्रन ओनोम अरा एन्‍द्रन कूरोम झप्र'ओम? 
धर्मेसिन बल्लुर इबड़ा ओर्मा ही तिहा नू र'अनर, लिकिन निम्‍है मेर्ख़ा बंगस अख़दस का निमा गे इबड़ा उर्मी आलॊ ही चाड़ र'ई। 
लिकिन मुन्‍द धर्मेस निम्‍है उज्‍जना नू राजी नन्ना ही पत्त सोच नू र'आ अरा आसी मने लेक्‍खा नना, होले इबड़ा उर्मी आलॊ निमा चितार'ओ। 
औंगे नॆला ही पत्त नू अमा घोख'आ, नॆला गा नॆला ही घोख आबोन घोख'ओ। इन्ना ता तिहा इन्ना गे मनो क'ओ।
नीम नन्नारिन नेंव‍ई अमा नना, होले नीम हूँ धर्मेस ती नेंव‍ई मल नन्‍तार'ओर। 
एकासे नीम नन्नारिन नेंव‍ई नन्‍दर अन्नेम नीम हूँ नेंव‍ई नन्‍तार'ओर, अरा नीम एका जोखना ती जोख'ओर आ जोखना तिम निमा गे हूँ धर्मेस ती जोखतार'ओ।
नीन निंग्‍है ख़न्न ता च‍इलन मल थिथाब'अदय, लिकिन निंग्‍है भईसी ख़न्न ता कंटेन एन्‍देरगे ऎरदय? 
नीन निंग्‍है ख़न्न ता च‍इलन मल थिथाब'अदय अरा निंग्‍है भईसिन ब'अदय, अना भ‍ई, ऎन निंग्‍है ख़न्न ता कंटेन ओथ्र'ओन चि'ओन, एन्ने एन्‍देरगे ब'अदय? 
अना उतुरमाड़ू, मुन्‍द निंग्‍है ख़न्न ता च‍इलन ओथ्र'आ, होले नीन निंग्‍है भईसी ख़न्न ता कंटेन ओथ्र'आ गे फरीफरी ऎरा ओंगोय।
एन्‍द्रा नेम्‍हा र'ई अदिन नेम्‍हा मलकर गे अमके चि'आ, आर अदिन तिर्ख़ोर नाबोर अरा आर निंग्‍है गने लड़ाई ननोर।
धर्मेस ती ने'आ, होले निमा चीर'ओ, बेद्दा, होले निमा ख़क्ख्र'ओ, बलिन ठोकठोकमब'आ, होले धर्मेस ती निमा तिसगर'ओ। 
ईगेका नॆ ने'अनर आर ख़क्‍खनर, अरा नॆ बेद्दनर आर गे ख़क्ख्र'ई, अरा नॆ ठोकठोकमब'अनर आर गे तिसगर'ई। 
निंग्‍है नू एका ओर्तस एन्ने आल र‍'अदस का तंग्‍दस असमा ने'ओस होले आस गे पखनन चि'ओस? 
महले इंजो ने'ओस होले आस गे नेर्रेन चि'ओस का? 
अन्ने नीम मलदौ मनरकी निंग्‍है ख़द्द-ख़र्रर गे दौ जिनिसन चि'आ अख़दर होले, मेर्ख़ा बंगस तंग्‍है गुसते ने'उर गे बॆस आलॊन नेम्‍हा बॊलतन चि'ओस दिम।
आलर एन्‍दरन निमन नना नीम बेद्ददर, अबड़न नीम आर गे नना। एन्‍देरगेका मूसासी पॆसका अरा धर्मेसी कत्‍था तिंगुर ही आनना ईदिम हवे।
सक्‍कुड़ बली ती मेर्ख़ा कोर'आ। चकड़ बली अरा चकड़ डहरे नरक गे कड़हाब'ई, अरा बग्‍गे आलर आ बली ती कोरनर। 
लिकिन उज्‍जना नू कोरना बली सक्‍कुड़ अरा डहरे कठिन र'ई, अरा जुक्‍किम आलर दिम अदिन ख़क्‍खनर।
ठकवा धर्मेसी कत्‍था तिंगुर ती चिहुंक र'आ। आर ऎरना नू लुद‍ऊ लेक्‍खा भेंडो ही बेसे निम्‍है गुसन बरनर। लिकिन आर मानिम नू चर्रना मॊख़ना हड़हा र‍'अनर। 
नीम आरिन आर ही ख़ंजपा गुट्ठी ती लख'ओर। एकासे का आलर अच्‍च-ख़ोप्‍पा गुट्ठी ती अंगुर महले नागफनी गुट्ठी ती डुम्‍बारी मल चोख़नर। 
एन्ने बने मन्न ठोस ख़ंजपा ख़ंज'ई, अरा पयहा मन्न पयहा ख़ंजपा ख़ंज'ई। 
अरा बने मन्‍न पयहा ख़ंजपा चि'आ पुल्‍ली, अरा पयहा मन्‍न ठोस ख़ंजपा चि'आ पुल्‍ली। 
औंगे एका मन्न ठोस ख़ंजपा मल ख़ंज'ई आद तार्रर'ई ती चिच्‍च नू सज्र'ई। 
एन्ने लेक्‍खा नीम ठकवा धर्मेसी कत्‍था तिंगुरिन आर ही नलख गुट्ठी ती चिन्‍ह'ओर।
नॆ एंगन अना उर्बायो! अना उर्बायो! ब'अनर लेका आर मेर्ख़ा राजी नू मल कोर'ओर। नॆ एंग्‍है मेर्ख़ा बंगस ही मने लेक्‍खा नन्नर आरिम मेर्ख़ा राजी नू कोर'ओर। 
अउला अजम बग्‍गे आलर एंगन ब'ओर, ‘अना उर्बायो! अना उर्बायो! ऎम निंग्‍है नामे ती धर्मेसी कत्था तिंकम अरा निंग्‍है नामे ती नाद गुट्ठिन ओथ्रकम अरा निंग्‍है नामे ती बग्‍गे हैकट नलख नंजकम।’ 
होले ऎन आरिन फरीफरी तेंगोन ती आनोन, ‘ऎन निमन इकला हूँ बलकन, मलदौ ननू आलारो, एंग्‍है गुस्‍ते गुच्‍छर'आ।’
एका ओर्तर एंग्‍है इबड़ा कत्‍था कुट्ठिन मेन्नर ती अबड़न अन्नेम नन्नर, आर तंग्‍है एड़पन चचड़ी म‍इय्याँ कमचका लुरगर आलस लेक्‍खा र‍'अनर। 
अरा चॆंप पोस्‍सा अरा बहड़ी गुट्ठी बरचा अरा घटा गुट्ठी बरचा अरा आ एड़पा नू लग्‍गिया, लिकिन आद मल खत्रा, एन्‍देरगेका आद चचड़ी नू नेव कमचका रहचा। 
एका ओर्तर एंग्‍है इबड़ा कत्‍थन मेन्नर, लिकिन अबड़न अन्नेम मल नन्नर, आर तंग्‍है एड़पन चलकुर म‍इय्याँ कमचका बोयस लेक्‍खा र'अनर। 
अरा चॆंप पोस्‍सा अरा बहड़ी गुट्ठी बरचा अरा घटा गुट्ठी बरचा अरा आ एड़पा नू लग्‍गिया, ख़ने आद बिड्रिया ती धंस्रा ख़च्‍चिया।”
येसुस इबड़ा कत्था गुट्ठिन तेंगा मुं‍जा ख़च्‍चियस ख़ने गोंहड़ा गुट्ठी आसी सिखाब'अनन मेंजा ती अन‍चकरा केरा। 
आस गा आर ही नॆग सिखाब'उर लेक्‍खा मला, लिकिन ओन्टा अदिया उइय्युस लेक्‍खा सिखाब'आलियस।
येसुस परता ती इत्तियस ख़ने कोहाँ गोंहड़ा गुट्ठी आसी गने गुड़ियारा। 
आ बारी ओन्‍टा खसरा मंजका आलस आसी गुसन बरचस, अरा एन्ने बाचस ती ऒड़ लग्‍गियस, “उर्बायो, निंग्‍है मने र'ई होले नीन एंगन सफा नना ओंग्‍दय।” 
ख़ने येसुस ख़ेक्खा ती आसिन ऎंसड़स ती बाचस, “एंग्‍है मने र'ई का नीन सफा मना कला।” आ बारिम आसी खसरा सफा मंजा केरा। 
ख़ने येसुस आसिन बाचस, “निंग्‍है कोड़े मंजका ही पत्त नू नॆखा गुसन हूँ एन्‍द्रा हूँ अमके तेंगा। लिकिन कालरकी निंगन नैगासिन ऎद'आ। होले आस अख़'ओस का नीन सफा मंजकय। अरा खसरा रोगियर सफा मन्‍नर ख़ने एन्‍देर दाँड़े अरगना मनी अदिन मूसस आनियस, अदिन नीन सफा मना गे नैगस गुसन चि'आ। होले आस अदिन धर्मेस गे दाँड़े अरगोस, फिन आलारिन तेंगोस का नीन सफा मंजकय।”
फिन येसुस कफरनहूम नगरे नू कोरचस ख़ने, ओन्‍टा रोमी सौ सैनर ही मुद्धस आसी गुसन बरचस ती आसिन गोहरारस। 
“उर्बायो, एंग्‍है जॊंख़स एड़पा नू बिड्रका र'अस, आसिन लकवा लौचकी र'ई अरा आस नगदे केलोली नू लिन्‍ड्रका र'अदस।” 
अरा येसुस आसिन बाचस, “ऎन बर'ओन ती आसिन कोड़े ननोन।” 
लिकिन रोमी सौ सैनर ही मुद्धस आनाकिर्ताचस, “उर्बायो, ऎन गा ई जॊगे मलकन का नीन एंग्‍है एड़पा भितरी बर'ओय। लिकिन ओन्‍टा कत्‍था लेका आना चि'आ होले एंग्‍है जॊंख़स उजगार'ओस। 
ऎन हूँ गा आकुस ही किइय्या ता आलन हिकदन, अरा एंग्‍है आकुस किइय्या सैनर र'अनर। ऎन ओर्तोसिन ‘बरा’ ब'अदन होले आस बरदस अरा अउर नन्नासिन ‘कला’ ब'अदन होले आस कादस अरा एंग्‍है जॊंख़ासिन ‘नना’ ब'अदन होले आस नन्‍दस। ऎन पत्त'अदन का निंगा हूँ एन्ने आकुस र'ई।” 
येसुस इदिन मेंजस ती आसी पत्त नू अकबकरस। अरा आस तंग्‍है ख़ॊख़ा चॊंख़्र'उरिन ऎर'अरकी बाचस, “मानिम नू ऎन निमन ब'अदन का इस्राऎल नू हूँ ऎन एन्‍ने पत्ताचका आलासिन मल ईरकन।” 
अरा ऎन निमन ब'अदन, “बग्‍गे नन-यहूदी आलर पुरुब अरा पच्‍छिम तरती बर'ओर अरा मेर्ख़ा राजी नू अब्राहम अरा इसाक अरा याकॊबस गने मदी नू ओक्‍कोर। 
लिकिन बग्‍गे इस्राऎल आलारिन नॆखा गे मेर्ख़ा राजिन धर्मेस सपड़ाचस, आरिन धर्मेस नरक नू हेबड़ोस चि'ओस। असन चींख़ना अरा पल्‍ल चबर्ना मनो।”
तहाँ येसुस रोमी सौ सैनर ही मुद्धासिन बाचस, “कला, नीन एकासे पत्ताचकादय अन्नेम निंग्हा जॊंख़स गे मनो।” अरा आ बारिम आसी जॊंख़स कोड़े मंजस केरस।
एकाबारी येसुस पतरसी एड़पा बरचस, आ बारी पतरसी तंग्सासन नाड़ी ती बिड्रका ईरयस। 
लिकिन येसुस अदही ख़ेक्खन ऎवंसरस ख़ने अदही नाड़ी तम्मिया केरा। तहाँ आद चॊचा ती आसी तेतर-सुसर नना हेलरा।
बीड़ी पुत्तिया ख़ने कोड़हे आलर नाद लक्‍का आलारिन आसी गुसन ओन्द्रर ती बरचर। येसुस कत्‍था लेका तिम अबड़ा बॊलता गुट्ठिन ओथ्रस अरा ओर्मा रोगियारिन कोड़े नंजस। 
येसुसी इबड़ा नलख ती धर्मेसी कत्‍था तिंगू यसायास ती बाचका कत्‍था पुरचा। एकासे का,“आस नम्‍है पयहा गुट्ठिन तान भोगचसअरा नम्‍है रोगे गुट्ठिन चॊदस।”
येसुस उर्मी तरती तंगन गोंहड़ा बेंढ्रका ईरियस ख़ाने, आस तंग्‍है चेलारिन समुदर ही आ पक्‍खे कट्टा गे आनियस। 
आ बारी ओन्‍टा यहूदी नॆग सिखाब'उस बरचस ती येसुसिन बाचस, “गुरु, नीन एसन एसन क'ओय ऎन निंग्‍है गने चॊंख़्र'ओन।” 
येसुस आसिन बाचस, “सिकटा गुट्ठी ही लाता र'ई, अरा ऒड़ा गुट्ठी ही खोता र'ई, लिकिन मनवा ख़द्दन एंगा गे कुक्‍कन हूँ बेड़त'आ ती ख़न्न ऎख़ा गे अड्डा मलकी।” 
ओर्तस चेला मधेर ती आसिन एन्ने बाचस, “उर्बायो! एंगन मुन्‍द एम्‍बासिन माड़ा गे काला चि'आ।” 
लिकिन येसुस आसिन बाचस, “अक्‍कु एंग्‍है गने चॊंख़्र'आ, केचकारिन तम्‍है बॊलता नू केचका आलर माड़नर नेकअन।”
तहाँ येसुस डोंगा नू अरगियस, अरा आसी चेलर आसी गने केरर। 
आचका समुदर नू एन्ने कोड़हे घटा चॊचा का बग्‍गे लहरा ती डोंगा मुलख़ा बेद्दा लगिया। लिकिन आ बारी येसुस ख़न्‍द्र'आलियस। 
ख़ने चेलर हेद्दे केरर ती येसुसिन एज्‍जर ती बाचर, “उर्बायो, एमन बछाब'आ, नाम मूलख़ालदत।” 
येसुस आरिन बाचस, “अना पत्त'अना नू पयहा आलारो, एन्‍देरगे एल्‍चदर?” फिन येसुस चॊचस ती घटन दरा समुदर आबोन केप्‍पस, ख़ने ठकरा अरा छछिन्‍द मंजा केरा। 
इदिन ईरियर ती चेलर अनचकरर केरर अरा बाचर, “ईस एकासे आलस ताका दरा समुदर हूँ ईसी पॆसकन मिनी।”
इदही ख़ॊख़ा येसुस अरा आसी चेलर समुदर ही आ पक्‍खे गेरासॆनोस चक नू अंड़सियर ख़ने, इरिब नाद रस्‍सका आलर मसड़ा गुट्ठी ती उरखर ती आसी गुसन बरचर। आर ही नगदे टिहकर चड्डे डहरे नू नॆ हूँ ऎका पोल्‍ला लगियर। 
आर चिच्चियारर ती बाचर, “धर्मेसी ख़द्दायो, एम्‍है गने निंग्‍है एन्‍देर नलख? एन्‍देर नीन एमन बेड़ा ती मुन्‍द दुक्‍खे चि'आ बरचकादय।”
असन जोर गेच्‍छा नू किस्‍सी ही ओन्‍टा कोहाँ खरखा मेना लगिया। 
अबड़ा नाद गुट्ठी येसुसिन गोह‍रार'आ “एमन ओथ्र'अम लगदय होले, एमन आ किस्‍सी खरखा नू तइय्या।” 
येसुस अबड़न बाचस, “कला।” ख़ने नाद अबड़ा आलर ती उरखा ती किस्‍सी गुट्ठी नू समसारा केरा। तहाँ गोट्टा खरखा दलखा ती अम्म नू बोंग डिघया अरा मुलख़िया केच्‍चा। 
ख़ने किस्‍सी ख़ापुर बोंगर ती नगरे नू केरर अरा उर्मी हलन तिंगियर। अबड़र नॆ नाद ती रस्‍सरका रहचर आ इरबर ही पत्त नू हूँ तिंगियर। 
तहाँ गोट्टा पद्दा येसुसिन भेंटार'आ गे उरखा अरा आसिन ईरयर ती आर ही सिवान ती किर्रिमबि'आ गे गोहरारर।
इदही ख़ॊखा येसुस डोंगा नू अर्गियस ती समुदर ही आ पक्‍खे तंग्‍है नगरे केरस। 
आ बेड़ा नू जोक्‍क आलर ओर्त लकवा बेमरहासिन खटी नू बिड्रका रांगे येसुस गुसन ओन्‍द्रर। आर ही पत्त'अनन ईरयस ती येसुस लकवा बेमरहासिन बाचस, “अना ख़द्द, डिढ नना, निंग्‍है पाप गुट्ठी छमा नन्‍तार'ई।”
लिकिन जोक्‍क यहूदी नॆग सिखाब'उर ताम ताम नू कछनख्रर, “ई आलस गा धर्मेसी निंदा नन्‍दस।”
आर ही ई सोचनन अक्‍खस ती येसुस आरिन बाचस, “नीम एन्‍देरगे निम्‍है जिया नू मलदौ सुगुम सोचदर? 
ख़ने आस चॊचस ती तंग्‍है एड़पा केरस। 
इदिन ईरयर ती आलर इल्‍चियर केरर अरा धर्मेसी ओहमा नना हेलरर एकास आलर गे एन्ने आकुस चिच्कादस।
येसुस असले ती उरखस ख़ने, मत्तायोस नामे ओर्त आलासिन मालगुजारी ऊज'‍ऊ एड़पा नू उक्‍का ईरियस ती आसिन बाचस, “एंग्‍है गने गुचा।” ख़ने आस चॊचस ती आसी गने गुड़ियारस।
ख़ॊख़ा येसुस मत्तायोसी एड़पा नू मंडी ओना गे उक्‍कियस। बग्‍गे मालगुजारी ऊज‍'उर अरा पपहर बरचर अरा येसुस अरा आसी चेलर गने ओक्‍करकी ओना लगियर। 
अरा फरिसीर इदिन ईरयर ती आसी चेलारिन मेंजर, “निम्‍है गुरुस मालगुजारी ऊज‍'उर अरा पपहर गने एन्‍देरगे ओन्‍दस?”
लिकिन येसुस इदिन मेंजस ती आरिन बाचस, “कोड़े दौ आलर गे बैधासी चाड़ मल्‍ला, लिकिन बेमरहर गे र'ई। 
लिकिन कला ती सिख्र'आ का ‘ऎन सोग्‍गेन बेद्ददन दाँड़ेन मल्‍ला’ एन्ने ई ब'अना ही एन्‍देर माने मनी। ऎन नॆ तमन उजगो सोचनर आर गे म‍ला नॆ तमन पपहा बुझुरनर आरिन एड़'आ बरचका र'अदन।”
उन्‍दुल यॊहनसी चेलर येसुस गुसन बरचर ती मेंजर, “ऎम अरा फरिसीर उपास नन्‍दम, लिकिन निंग्‍है चेलर एन्‍देरगे उपास मल नन्‍नर?”
येसुस आरिन बाचस, “एका गूटी बेंजा जॊंख़स बरतियर गने र'अदस, आर एकासे खोबरार'ओर? लिकिन बेंजा जॊंख़स आर ती होतारना बेड़ा बर'ओ, आ उल्‍ला आर उपास ननोर। 
अरा नॆ हूँ पुना किचरी ही खंडन एटेरका पच्चा किचरी नू मल सट'ई तुन'ई। अन्ने आस नन्‍दस होले, टस्‍का पच्चा किचरिन चर्रो चि'ओ, अरा एटेरकन कोहाँ ननो चि'ओ। 
नॆ हूँ पुना अंगुर रासी आबोन चपटा ही पच्चा कुड़वा नू मल निन्‍ददस उइय्‍दस। अन्ने नन्‍दस होले, बिचका अंगुर रासी चपटा ही कुड़वन पलको चि'ओ। अंगुर रासी अरा चपटा ही कुड़वा दुयो नठार'ओ कालो। औंगे पुना अंगुर रासी आबोन चपटा ही पुना कुड़वा नू निन्‍ददस उइय्‍दस। एन्ने ननोस होले अंगुर रासी अरा चपटा ही कुड़वा दुयो मल नठार'ओ।”
येसुस आर गने इबड़ा कत्‍थन कच्‍छनख्रना बारिम रहचस ख़ने ओर्त गोड़हा एड़पा ही मुद्धस बरचस ती येसुसिन ऒड़ लग्‍गियस ती बाचस, “एंग्‍दा अक्‍कुनिम किच्‍चकी र'ई। नीन बरा ती अदही म‍इय्‍याँ ख़ेक्खा उइय्या, होले आद उज्‍जो।” 
तहाँ येसुस चॊचस ती तंग्‍है चेलर गने आसी गने केरस।
आ बारी बारा बछर ती ख़ॆंस काना रोगे ती लिंड़िरका ओन्‍टा आली येसुसी ख़ॊख़ा तरती बरचा ती आसी किचरी अंचरन ऎंवसड़ा। 
एन्‍देरगेका आद तंग्‍है जिया ती बाचकी रहचा, “ऎन आसी किचरी गंडन लेका ऎंवसड़'ओन, अन्नु हूँ कोड़े मनोन।” 
येसुस ख़ॊख़ा तरा बिड़द्रस ती अदिन ईरयस ती बाचस, “अनय ख़द्द जिया नू डिढ ननय, नीन एंगन पत्ताचकी, औंगे नीन उजगारदी।” आ बारिम आद कोड़े मंज ख़च्‍चिया।
फिन येसुस आ मुद्धासी एड़पा अंड़सियस। आ बारी बंसरी ऊर'ऊ आलारिन अरा बग्‍गे आलर ही अउवारनन ईरयस 
अरा आरिन बाचस, “गुच्‍छर'आ, कुकोय मल्‍ला केचका, ख़न्‍द्र'आली।” ख़ने आर आसिन अलखा हेलरर। 
आलारिन बहरी ओथ्रका ख़ॊख़ा येसुस भितरी कोरचस ती कुकोय ही ख़ेक्खन धरचस ती चॊदस, ख़ने आद चॊचा ती इज्‍जा। 
ई कत्‍था ही हला आ हल्‍का ही कोंड़ा कोंड़ा बींड़रा केरा।
येसुस असलेक ती केरस ख़ने, ईरिब अन्धहा आलर एन्ने गोहरारनुम आसी ख़ॊख़ा बर'आलियर, “अना दाऊदसी ख़द्दायो! एमन सोग्‍गे ऎरा।” 
आस एड़पा अंड़सियस ख़ने, अबड़ा अन्धहा आलर आसी गुसन बरचर। ख़ने येसुस आरिन मेंजस, “एन्‍देर? नीम पत्त'अदर का ऎन इदिन नना ओंग्‍दन?” आर बाचर, “हाँ उर्बायो।” 
ख़ने येसुस आर ही ख़न्नन ऎंवसड़स ती बाचस, “निम्‍है पत्त'अना लेक्‍खा निमा गे मनन नेक‍अन।” 
तहाँ आर ही ख़न्न चलख़रा केरा अरा आर ऎरा उंग्‍गियर। अरा येसुस आरिन बर्जाचस ती बाचस, “चिहुंक र'अके, इदिन नॆकन हूँ अमके तेंगा।” 
लिकिन आर केरर ती आ गोट्टा चक नू येसुसी दौ नलखन तेंगा कुद्दियर।
आर बहरी उरखम लगियर ख़ने, जोक्‍क आलर नाद रस्‍सका ओर्त कोन्‍दा आलासिन येसुसी गुसन ओन्‍द्रर। 
औंगे येसुस नादन ओथ्रस। ख़ने आ कोन्‍दस कच्‍छनख्र'आ हेलरस। ख़ने गोंहड़ा अनचकरा केरा अरा बाचा, “इस्राऎल नू इकला हूँ एन्ने अकबक नलख मल्‍ला मंजका।” 
लिकिन फरिसीर बाचर “ईस गा नाद ही मुद्धासी सहाड़ा ती नाद गुट्ठिन ओथ्रदस।”
इदही ख़ॊख़ा येसुस आ चक ता उर्मी नगरे नगरे अरा पद्दा पद्दा कुद्दनुम आर ही गोड़हा एड़पा नू सिखाब'अनुम धर्मेसी राजी ही दौ कत्‍था मेन्‍त'आनुम कुद्दा लगियस। अरा जम्मा रकम ही पयहा अरा रोगेन कोड़े नंजस। 
येसुस गोंहड़न ईरयस ख़ने आस गे आर ही मइय्याँ सोग्‍गे लग्‍गिया, एन्‍देरगेका आर ख़ापुर मलका भेंडो लेक्‍खा भिड़कारका अरा बींड्रका रहचर। 
येसुस तंग्‍है चेलारिन बाचस, “ख़ोयना गा बग्‍गे र'ई, लिकिन बनीहार जुक्‍किम र'अनर, 
इदगे तंग्‍है ख़ोयना गे बनीहार आलारिन त‍इय्या गे ख़ोयत'ऊ उर्बासिन गोहरार'आ।”
तहाँ येसुस तंग्‍है बारो चेलारिन मीख़ियस ती आर गे मलदौ बॊलता गुट्ठिन ओथ्र'आ गे अरा उर्मी रकम ही रोगेन दरा पयहा गुट्ठिन कोड़े नन्‍ना ही आकुस चिच्‍चस। 
बारो तइरकर ही नामे एन्ने र'ई:मुन्‍द ता सिमॊन, नॆ पतरस बारदसअरा आसी भइय्योस अन्‍द्रेयसअरा जेबदयुसी तंग्‍दस याकॊबअरा आसी भइय्योस यॊहन
अरा फिलिप्‍पोसअरा बरतोलोमैसअरा मालगुजारी ऊज'ऊ मत्तायोसअरा तॊमसअरा हल‍फैसी तंग्‍दस याकॊबअरा तद्दैस
अरा यहूदीर ही छछिन्‍द सैना ता सिमॊनअरा यूदस इसकारियॊत, एकास ख़ॊख़ा येसुसिन धरताचस।
येसुस इबड़ा बारो तइरकारिन पॆसस ती तइय्यस, “नन-यहूदीर गुसन अमा कला अरा समारिया ता आलर ही नगरे नू अमके कोर'आ। 
लिकिन इस्राऎल आलर गुसन कालके एकार एबस्रका भेंडो लेक्‍खा र'अनर। 
कानुम कानुम ‘धर्मेस आलर ही उज्‍जना नू राजी नन्ना बेड़ा हेद्दे अड़सा ख़च्‍चिकी र'ई’ एन्ने दौ कत्‍थन मेन्‍त‍'आ कुद्दा। 
अरा रोगियारिन उजग'आ अरा केचकारिन उज्‍जत'आ अरा खसरा रोगियारिन कोड़े नना अरा आलर ती नाद गुट्ठिन ओथ्र'आ। नीम एंग्‍है ती इबड़ा सवंगन सिथिया ख़क्‍खकादर, नीम हूँ आलारिन सिथियम ती संगरा नना। 
नीम गोच्‍छा नू सोना महले चाँदी महले रुपा ही ढिबा अमके हो'आ। 
अरा झोला महले ऎंड़ किचरी महले जुता गुट्ठी महले सोट्टा अमके हो'आ। इदगे का बनीहार गे तंग्‍है ओन्ना-मॊख़ना ख़क्ख्रना र'ई।
एकअम नगरे महले पद्दा नू कोर'ओर, होले अइय्या जॊगे आलासिन बेद्द ऎरा, अरा निम्‍है उरखना गूटी आसी एड़पानुम र'अके। 
एड़पा कोर'ओ बारी आ एड़पा गे बरकत चि'अके। 
अरा आ एड़पा जॊगे र'ओ होले निम्‍है बरकत अदही मइय्याँ मनो। लिकिन आ एड़पा जॊगे मल र'ओ होले निम्‍है बरकत निम्‍है गुसन किर्रो क'ओ। 
अरा एकअम ओर्तर निमन मल परघ'ओर महले निम्‍है कत्‍थन मल मेनोर होले नीम आ एड़पा महले आ नगरे ती उरखो बारिम निम्‍है ख़ेड्डे ता रीड़ोन ख़ेत्तके चि'अके। 
ऎन निमन मानिमन ब'अदन, ‘रायबड़ी उल्‍ला नू सोदोम अरा गोमोरा नगरे ता आलर ख़क्‍खना दंडे ती ई नगरे ता आलर ही ख़क्‍खना दंडे बग्‍गे मलदौ मनो।’
ऎरा! कला, ऎन निमन भेंडो लेक्‍खा भुसुड़ गुट्ठी ही मझी नू त‍इय्‍दन। औंगे नेर्रे गुट्ठी लेक्‍खा लूरगर अरा पेरवाँ गुट्ठी लेक्‍खा लुद‍ऊ मना। 
लिकिन आलर ती चिहुंक र'अके। नीम एंग्‍है गने चॊख़र'उर र'अना चड्डे आर निमन कोहाँ सभा गुट्ठी नू चि'ओर अरा तम्‍है गोड़हा एड़पा नू कोर्रा ती ल'ओर। 
अरा नीम राजीखापुर अरा बॆलर ही मुन्‍दहारे इजतार'ओर। लिकिन ईद आर गे अरा नन-यहूदीर गे एंग्‍है पत्त नू तेंगा गे निमा मोका हवे। 
इकला निमन हें'ओर नीम अमके घोख'आ का ऎम एकासे तेंगोम महले एन्‍देर ब'ओम। लिकिन निमन एन्‍देर ब'अना र'ई अदिन आ बारिम तेंगतार'ओ कालो। 
एन्‍देरगेका ईद ब'ऊ नीम मलदर, निम्‍है बंगासी बॊलतस निम्‍है ती ब'ओस।
आलर तम्‍है भइय्योर अरा बहिनोरिन नट'ओर अरा पिटर'ओर, अरा अयंग-बंग तम्‍है ख़द्द-ख़र्रारिन एन्नेम ननोर। अरा ख़द्द-ख़र्रर तम्‍है अयंग-बंगर ही बिड़दो चो'अरकी पिटत'ओर। 
नगदे आलर निमन बिड़दो ननोर एन्‍देरगेका नीम एंग्‍है गने चॊंख़्रकर। लिकिन नॆ तम्‍है उज्‍जना ही मुंज्रना गूटी सह'ओर, आरिम जनमजुग ही दंडे ती बछर'ओर। 
निमन ओन्‍टा पद्दा नू खिलपत नन्नर होले नन्ना पद्दा बोंके कालके। ऎन निमन मानिमन ब'अदन, ऎन मनवा ख़द्दासी बरना गूटी इस्राऎल राजी नू दौ कत्‍था तेंगा कुद्दना मल मुंज्रकी र'ओ।
चेलस तंग्‍है गुरुस ती कोहाँ मलदस अरा जॊंख़स तंग्‍है उर्बस ती कोहाँ मलदस। 
चेलस गे तंग्‍है गुरुस लेक्‍खा अरा जॊंख़स तंग्‍है उर्बस लेक्‍खा मन्ना दिम कोड़हे र'ई। आर एड़पा उर्बस एंगन बॆलजेबूल बाचकानर होले, आसी एड़पातारिन एन्‍देर मल ब'ओर।
औंगे नीम आर गे आमा एल्‍चा। एन्‍देरगेका एन्ने एन्‍द्रा हूँ मल्‍ला कुलुरका का मल चलख़तार'ओ अरा एन्‍ने एन्‍द्रा हूँ मल्‍ला नूख़्रका का मल ऎरतार'ओ। 
ऎन अक्‍कुन ऊख़ा नू एकदन बाचका र'अदन अदन नीम बिल्‍ली नू तेंके, अरा नीम एकदन कुड़िया गुट्ठी ही भितरी कलेकसे मेंजकादर अदिन ओर्मर ही ऎरना नू चिच्चियारनुम मेन्‍ताके। 
अरा कयन पिटनर अरा जियन गा पिटा पोल्‍नर आर ती अमा एल्‍चा, लिकिन एकास कयन दरा जियन नरक नू पिटा ओंग्‍दस आसिन एल्‍चा। 
एन्‍देर ऎनोटा ढिबा ती ऎंड़ गोटंग चोरो मल बीसर'ई का? अन्नु हूँ निम्‍है बंगासी बिगर मने ही ओन्‍टा हूँ ख़ॆख़ेल नू मल खत्र'ई। 
निम्‍है कुक्‍कुन ता चुट्टी हूँ उर्मी गनरकी र'ई। 
औंगे अमा एल्‍चा, धर्मेस निमन मल मॊधर'ओस, नीम ढ़ॆर चोरो ती बग्‍गे मूल्‍ली ही र'अदर।
औंगे नॆ एंगन आलर ही मुन्‍दहारे अख़दन ब'अदस, आसिन ऎन हूँ मेर्ख़ा नू र'ऊ एंग्‍है बंगासी मुन्‍दहारे आस एंग्‍है आलस ब'ओन। 
लिकिन नॆ एंगन आलर ही मुन्‍दहारे बलदन ब'अदस, आसिन ऎन हूँ मेर्ख़ा नू र'ऊ एंग्‍है बंगासी मुन्‍दहारे आस एंग्‍है आलस मलदस ब'ओन। 
नीम अमके सोच'आ का ऎन ख़ॆख़ेल नू कोड़े ओन्‍द्रकन ती बरचकादन। ऎन कोड़े मला लिकिन बगड़'आ गे बरचकादन।
ऎन आलासिन तम्‍बस तीअरा तंग्दन तंग्यो तीअरा सेड़ोन तंग्सास ती हिगड़'आ गे बरचकन।
ओर्त आलासी बैरिर तंग्‍है कुटुमर दिम मनोर।
नॆ अयंग मलता बंगासिन एंग्‍है ती कोड़हे चोन्‍हा नन्‍दस आस एंग्‍है जॊगे मल्‍दस। अरा एकास तंग्‍दासिन मलता तंग्‍दन एंग्‍है ती कोड़हे चोन्‍हा नन्‍दस आस एंग्‍है जॊगे मल्‍दस। 
अरा एकअम ओर्तस तंग्‍है क्रुसन चेड़'अरकी एंग्हा चड्डे सस्‍ती सार'आ गे मने मल नन्‍दस आस एंग्‍है मना गे जॊगे मल्‍दस। 
एकास तंग्‍‍है उज्‍जनन तंग्‍गा गे उज्‍जा बेद्ददस आस धर्मेस गने जनमजुग ही उज्‍जनन एबस'ओस, लिकिन एकास एंग्‍है चड्डे तंग्‍‍है उज्‍जनन चि'अदस आस धर्मेस गने जनमजुग ही उज्‍जनन ख़क्‍खोस। 
एकास निमन इंझ्रदस आस एंगन इंझ्रदस अरा एंगन इंझ्र'उस एंग्‍है त‍इय्युस एंग्‍है बंगासिन इंझ्रदस। 
एकास धर्मेसी कत्‍था तिंगुसिन धर्मेसी कत्‍था तिंगुस ब'अरकी आसिन इंझ्रदस, आस धर्मेसी कत्था तिंगुर ही लेक्‍खा मूल्‍लीन ख़क्‍खोस। अरा एकास उजगो आलासिन उजगो आलस ब'अरकी आसिन इंझ्रदस आस उजगो आलस लेक्‍खा मूल्‍लीन ख़क्‍खोस। 
नीकईम इबड़ा सन्नी मधेर ती नॆख'आनिम आस चेलस ब'अरकी ओन डुबहा कीरना अम्मु हूँ ओन्त'ओस होले, मानिम ऎन निमन ब'अदन आस एकन्ने नू हूँ तंग्‍है मूल्‍लीन मल एबस'ओस।”
एकाबारी येसुस तंग्‍है बारो चेलारिन इबड़ा कत्‍थन पॆस'आ ख़च्‍चियस ती आस गलिलेया जिला ही नगरे गुट्ठी नू सिखाब'आ अरा तेंगा कुद्दा गे असले केरस।
यॊहन नूड़रत'उस जेहेल नू रहचस। आस मसीसी नलख ही हलन ख़क्खियस, अरा तंग्‍है चेलारिन येसुसिन इदन मेना तइय्‍यस। 
“बर'ऊ ‘मसी’ नीनिम हिकदय का महले एकअम नन्‍नारिन ऎम पाब ऎरोम का?”
अरा येसुस आरिन किर्त'अर बाचस, “नीम एन्‍देर एन्‍देर मेन्‍दर अरा ऎरदर अदिन कला ती यॊहनसिन तेंगा चि'आ, 
अन्‍धहर ऎरनर अरा लेंगड़र ऎकनर अरा खसरा रोगियर सफा नन्तारनर अरा भइरा आलर मेनालनर अरा केचका आलर उज्‍जतारनर अरा कीड़र गे दौ कत्‍था तेंगतार'आ लगी। 
अरा यॊहनसिन तेंगा, ‘एंग्‍है चड्डे एका ओर्तोस तंग्‍है पत्त'अना नू मल मूड़दस आस आसीस ख़क्‍खोस।’”
यॊहनसी चेलर किर्रिम बिच्‍चियर अदही ख़ॊख़ा, येसुस यॊहनसी पत्त नू गोंहड़न ब'आ हेलरस, “नीम टोड़ंग नू एन्‍देर ऎरा केरका रहचकर? नॆखा सिखाब'अना ताका ती नुकुरना पोंड्रा बेसे र'ई आसिन का? 
महले एन्‍देर ऎरा केरका रहचकर? लेपलेपे किचरी अत्तका आलासिन का? मला, नॆ लेपलेपे किचरी अत्तनर आर बॆल एड़पा नू र'अनर। 
होले नीम एन्‍द्रन ऎरा केरका रहचकर? ओन्टा धर्मेसी कत्‍था तिंगुसिन का? हाँ, लिकिन ऎन निमन ब'अदन का यॊहन ओन्टा धर्मेसी कत्‍था तिंगुस ती कोहँस। 
ईसी पत्त नू नेम्हा पुथी नू एन्ने लिख्रकी र'ई,‘ऎरा, ऎन एंग्‍है पैकासिन निंग्‍है ती मुन्‍द तइय्या लगदन,आस निंग्‍है मुन्‍द निंगा गे डहरेन सपड़'ओस।’
ऎन निमन मानिम ब'अदन का नॆ मुक्‍कर ती कुन्‍द्रका र'अनर, अबड़र नू यॊहन नूड़रत'उस ती कोहाँ नॆ हूँ कुन्‍द्रका मल र'अनर। अन्नु हूँ नॆ मेर्ख़ा राजी नू सन्नी ती सन्नी र'अदस, आस आसी ती कोहाँ हिकदस। 
यॊहन नूड़रत'उसी बेड़ा ती इन्‍ना गूटी, आलर बड़पेलहा मेर्ख़ा राजी नू कोर'आ गे चिहुट नन्नर। 
मूसासी नॆग अरा धर्मेसी कत्‍था तिंगुर ओर्मर यॊहन नूड़रत'उसी बरना बेड़ा गूटी एन्‍देर एन्देर मनो एन्ने मुन्‍द तिम बाचकानर। 
अरा नीम इदन पत्त'आ मने र'ई होले, यॊहनस नूड़रत'उस दिम एलियस हवे नॆ धर्मेसी कत्‍था तिंगुर बाचका लेक्‍खा बर'ऊ रहचस। 
नॆका मेना गे मने र'ई, आस मेन्‍दस ती बुझ्रना र'ई।
नॆ यॊहनसी सिखाब'अना अरा एंग्‍हैन मेन्नर अबड़ा आलर ही पत्त नू तेंगदन, आर बजार नू बीचू ख़द्दर लेक्‍खा र'अनर। आर तम्‍है संगेरिन चिच्चियारनर ती ब'अनर का
‘ऎम निमा गे बंसरी ऊरचकम,नीम मल नलकर।ऎम भोकरारकमनीम मल चींख़कर।’
यॊहन नूड़रत'उस गा मल मॊख़नुम अरा अंगुर रासी मल उन्नुम बरचस, लिकिन आर ब'अनर का आसी मइय्याँ नाद लक्‍की र'ई। 
लिकिन मनवा ख़द्दस बने उन्नुम मॊख़नुम बरचस। ख़ने आर ब'अनर का ईस पेट पोसा अरा उंखुस अरा मलगुजारी ऊज'उर अरा पपहर ही संगेस हवे। लिकिन धर्मेसी लूर अदही लेक्‍खा ईकुर ही नलख ती आद मानिम एन्ने ईथर'ई।”
अन्‍ति येसुस आ नगरे गुट्ठिन केबा हेलरस, एकइय्‍या आस उर्मिन्‍ती कोड़हे सवंग ही नलख नंजका रहचस, अन्‍नु हूँ आर जियन मल किर्ताचका रहचर। 
“ओहरे ख़ोराजिन नगरे ता आलारो, ओहरे बॆतसैदा नगरे ता आलारो! एका सवंग ही नलख निम्‍है नू मंजकी र'ई, अबड़ा तुरोस दरा सीदॊन नगरे नू मंजकी रहचा होले, आ उल्‍लम अइय्या ता आलर तमन सन्नी ऎद'आ गे बोरन झपर'अरकी अरा चिन्‍द नू ओक्‍करकी जियन किर्ताचका र'ओर दने। 
अन्‍नु हूँ ऎन निमन ब'अदन, रायबड़ी उल्‍ला नू तुरोस दरा सीदॊन नगरे ही दंडे ती निम्‍है दंडे बग्‍गे मलदौ मनो। 
अरा अना कफरनहूम नगरे ता आलारो, नीम मेर्ख़ा म‍इय्याँ चॊदतार'ओर कालोर का? मला, नीम गा ख़ोड़ख़ा चिच्‍ची गड्डी नू टिड़तार'ओर कालोर। एका सवंग ही नलख गुट्ठी निम्‍है नू नंजका र'ई, ई नलख सोदोम नू मंजका होले आर तम्‍है पापन अम्‍बना ती धर्मेस तरा किर्रना ती इन्‍ना गूटी आ नगरे इज्‍जकी र'ओ दने। 
अन्‍नु हूँ ऎन निमन ब'अदन, रायबड़ी उल्‍ला नू सोदोम नगरे ही दंडे ती निम्‍है दंडे बग्‍गे मलदौ मनो।”
आ बारी येसुस बाचस, “अना बबा होय! मेर्ख़ा दरा ख़ॆख़ेल ही उर्बायो! ऎन निंगन महबा नन्‍दन का नीन इबड़ा कत्‍था गुट्ठिन तमन अख़'उर अरा लूरगर आलर लेक्‍खा सोचनर आर ती नुड्डकादय, अरा तमन लुदऊ लेक्‍खा सन्नी ख़द्दर गे ऎदकय। 
हाँ, अना बंग, निंगा ईदिम बॆस लग्‍गिया।
एम्‍बस एंगा गे उर्मी लूर अरा सवंगन सोंपचकादस। अरा नॆ हूँ बलनर का ऎन नॆ हिकदन एम्‍बस लेका अख़दस। अरा बंगस एकास अदिन नॆ हूँ बलनर ऎन लेका अख़दन, अरा ऎन नॆकन नॆकन बंगासिन ऎद'आ बेद्ददन आर अख़'ओर।
अना उर्मी अर्ज'ऊ अरा ओत्‍था ती कज्रका आलारो! एंग्‍है गुसन बरा, ऎन निमा ख़न्‍न ऎख़्रत'ओन। 
एंग्‍है पगसिन नीम चेड़'आ अरा एंग्‍है ती सिख्र'आ, एन्‍देरगेका ऎन नर्मियाँ अरा जिया ती लुदऊ र'अदन, औंगे नीम निम्‍है जिया नू ख़न्‍न ऎख़्र'ओर। 
एन्‍देरगेका एंग्‍है पगसी सेब्‍बा अरा एंग्‍है चिर्खी नेब्‍बा र'ई।”
आ बेड़ा नू येसुस ख़न्‍न ऎख़ना उल्‍ला नू ख़ल्ल गुट्ठी नू मन्‍नुम काला लगियस। अरा तंग्‍है चेलर गे कीड़ा लग्‍गिया, ख़ने आर बालन तोंखा तोंखा मॊख़ा हेलरर। 
फरिसीर इदिन ईरियर ती ब'आ हेलरर, “ऎरा, निंग्‍है चेलर एन्‍ने नलख ननालनर एकदा ख़न्न ऎख़ना उल्‍ला ही नॆग ही बिड़दो र'ई।” 
येसुस आरिन बाचस, “नीम नेम्हा पुथी नू एन्‍देर पढ़चकर अदिन सुरता मल नन्‍दर का? इकला दाऊद बॆलस अरा तंग्‍है संगेर कीड़ा रहचर, ख़ने आस एन्‍देर नंजस? 
आस धर्मेसी एड़पा नू कालरकी नैगस धर्मेस गे दाँड़े नंजका असमन मोक्‍खस, अरा तंग्‍है संगेर गे हूँ चिच्‍चस, एकदन मॊख़ना मूसासी पॆसका नू नैगारिन अम्‍बरकी नॆका हूँ नॆग मल्‍ला। 
अरा एन्‍देर नीम मूसासी नॆग नू मल्‍ला पढ़चका का नैगर ख़न्न ऎख़ना उल्‍ला धर्मेसी मन्दिर नू तंग्‍है नलखन नन्ना ती ख़न्न ऎख़ना उल्‍ला ही नॆगन चाड़ना ती हूँ आर गे बदी मल लग्‍गी? 
लिकिन ऎन निमन ब'अदन, एकास इसन र'अदस आस धर्मेसी मन्दिर ती हूँ कोहाँ र'अदस। 
नेम्हा पुथी एन्ने ब'ई, ‘ऎन सोग्‍गे ऎरनन पत्तारदन दाँड़े गुट्ठी अरगनन मला।’ इदही मनेन नीम अक्का होले बदी मलका आलारिन बदी मल टिड़'ओर दने। 
मनवा ख़द्दन एंगा हूँ ख़न्न ऎख़ना उल्‍ला नू एन्‍देर एन्‍देर नन्ना र'ई, अदही फैसला नना गे अदिया र'ई।”
फिन येसुस असलेक ती उरखस ती आर ही गोड़हा एड़पा नू कोरचस। 
अइय्‍या ओन्‍टा आलस रहचस, आसी ख़ेक्खा ख़ैकी रहचा। जोक्को फरिसीर येसुस मइय्‍याँ बदी टिड़'आ गे आसिन मेंजर, “ख़न्न ऎख़ना उल्‍ला नू कोड़े नन्‍ना दौ र'ई का?” 
ख़ने आस आरिन बाचस, “निम्‍हैन्‍ती नॆ एन्‍ने र'ई? नॆखअय ओन्‍टे लेका भेंडो र'ई अरा आद ख़न्न ऎख़ना उल्‍ला गड्‍डी नू खत्र'ओ क'ओ होले, आस आदिन धर'ओस ती मल ओथ्र'ओस। 
लिकिन ओन्‍टा भेंडो ती आलासी मईन बग्‍गे र'ई। औंगे ख़न्‍न ऎख़ना उल्‍ला नू दौ नलख नना गे मूसासी नॆग चि'ई।” 
ख़ने आस आ आलस ती बाचस, “निंग्‍है ख़ेक्खन लमाब'आ।” आस लमाबाचस ख़ने नन्‍ना ख़ेक्खा लेक्‍खा कोड़े मंजा केरा। 
ख़ने फरिसीर बहरी उरखर ती आसी बिड़दो नू चिताबुता नंजर येसुसिन एकासे पिटोत।
इदिन अक्‍खस ती येसुस असले किर्रिम बिच्‍चियस, अरा कोड़हे आलर आसी ख़ॊख़ा गुड़ियारर अरा आस आर नू ती बेमरहा ओर्मारिन कोड़े नंजस। 
अरा आरिन चेताबाचस का तान नॆ हिकदस अदिन अम्‍बोर तेंगा। 
आस इबड़न इदगे नंजस का एका कत्‍थन धर्मेसी कत्‍था तिंगुस यसायास बाचकाचस आद मनो:
“ऎरा, इसन एंग्‍है जॊंख़स, ईसिन ऎन चज्‍जिका र'अदन।ईस एंग्‍है चोन्‍हास एकासी ती एंग्‍है जिया रिझ्र'ई।एंग्‍है बॊलतन आसी नू सज'ओन,अरा आस उर्मी जातियर नू एंग्‍है नेंवई ही हला तेंगोस।
आस नग्‍गा मल नख्र'ओस महले रिरयार'ओस मलामहले बजार गुट्ठी नू नॆ हूँ आसी कत्‍थन पोल्‍लोर मेना।
आस लट'ई मंजका जिन्‍तो लट्टिन मल एस'ओसमहले कुहड़ारना बिल्‍लिन मल तेभ'ओस।अरा आस नेंव‍ई आबोन जितना गूटी कड़हाब'ओस।
अरा उर्मी जातियर आसी नामे नू असरा उइय्‍योर।”
तहाँ आलर ओन्‍टा अन्धहा अरा कोंदासिन, नॆ नाद ती धरताचका रहचस, आसिन आसी हेद्दे ओन्‍द्रर, अरा येसुस आसिन कोड़े नंजस, अरा आस ऎरा आरा कछनख्र'आ हेलरस। 
इन्‍नु ओर्मर धन्‍धरर केरर ती ब'आ हेलरर, “एन्‍देर ईस दाऊदसी ख़द्दस मसीस मना ओंग्‍दस दने।”
लिकिन फरिसीर इदिन मेंजर ती बाचर, “ई आलस गा नाद गुट्ठी ही मुद्धस बॆलजेबूल ती नाद गुट्ठिन ओथ्रदस।” 
आस आर ही सोचनन अक्‍खस ती आरिन बाचस, “एकअम राजी तंग्‍है नू लड़ाई ननी होले आ राजी नठार'ई क'ई। अरा एकअम नगरे महले एड़पा ता आलर तम्‍है नू लड़ाई नन्नर होले आ नगरे महले एड़पा ता आलर खत्तरनर कानर। 
अरा सैतान दिम सैतान आबोन ओ‍थ्र'ओ होले आद तंग्‍हा दिम बिड़दो लड़ाई ननी, होले अदही राजी एकासे कम्रकी र'ओ? 
अरा ऎन बॆलजेबूल ही सवंग ती नाद गुट्ठिन ओथ्रदन होले, निम्‍है आलर अबड़न नॆखा सवंग ती ओथ्रनर? औंगे आर निम्‍है नेंव‍ई ननुर र'अनर। 
लिकिन ऎन धर्मेसी बॊलता ती नाद गुट्ठिन ओथ्रदन होले ईद ईद'ई का धर्मेस आलर ही जिया नू राजी नन्ना निम्‍है मझी नू अंड़स ख़च्‍चिया। 
एकासे ओर्तस ओन्‍टा बहंगर आलासी एड़पा नू कोर'अरकी आसी जिनिसन बच्‍चा ओंग्‍दस? एका गूटी आस आ बहंगर आलासिन मल हें'ओस हो'ओस, होलेम आस आ बहंगरसी एड़पन बच्‍चा ओंगोस। 
नॆ एंग्‍है गने मलकी आर एंग्‍है बिड़दो र'अनर अरा नॆ एंग्‍है गने नलख मल नन्नर आर एंग्‍है बिड़दो नू नलख नन्नर। 
औंगे ऎन निमन ब'अदन आलर ही उर्मी रकम ही पाप अरा हींड़ना आर गे अम्‍बतार'आ उंगी, लिकिन नेम्‍हा बॊलतासी बिड़दो ही हींड़ना आर गे मल अम्‍बतार'ओ। 
नीकईम मनवा ख़द्दन एंगा बिड़दो नू इन्द्रिइम कत्‍था ब'ओस, आद आस गे अम्‍बतार'आ उंगी, लिकिन नीकईम नेम्‍हा बॊलतासी बिड़दो इन्द्रिइम ब'ओस, आद आस गे ई सौंसे नू महले बरना सौंसे नू कहियों मल अम्‍बतार'ओ।
मन्‍न अदही ख़ंजपा तिम चिन्‍हर'ई। मन्‍न बॆस र'ई होले अदही ख़ंजपा हूँ बॆस र'ओ। महले मन्न पयहा र'ई होले अदही ख़ंजपा हूँ पयहा र'ओ। 
अना नेर्र लेक्‍खा बिक्‍ख उइय्‍यु आलारो! नीम मलदौ मनरकी एकासे दौ कत्‍था ब'आ ओंग्‍दर? एन्‍देरगेका एन्‍द्रा जिया नू निन्‍दकी र'ई आदिम ब‍ई ती उरखी। 
दौ आलस तंग्‍है दौ जिया ही दौ कुट्ठी ती दौ नलखन नन्‍दस, अरा मलदौ आलस तंग्‍है जिया ही मलदौ कुट्ठी ती मलदौ नलखन नन्‍दस। 
अरा ऎन निमन ब'अदन, एका एका अनभनियाँ कत्‍था आलर कछनख्र'ओर रायबड़ी उल्‍ला नू आर गे अबड़ा उर्मी कत्‍था ही लेखा चि'अना दिम मनी। 
एन्‍देरगेका नीम निम्‍है कत्‍था ही चड्डे बदी मल खत्र'ओर, अरा निम्‍है कत्‍था ही चड्डे बदी खत्र'ओर।”
अक्‍कु जोक्को यहूदी नॆग सिखाब'उर अरा फरिसीर येसुसिन बाचर, “अना गुरु, निंग्‍है ती ओन्‍टा अकबक नलख ही चिन्‍हा ऎरा बेद्ददम।” 
ख़ने येसुस आरिन आनाकिर्ताचस, “मलदौ अरा नन्ना आली गुसन कालू आलर ही परिया ता आलर अकबक नलख ही चिन्‍हा बेद्दनर, लिकिन धर्मेसी कत्‍था तिंगू यॊनासी उज्‍जना नू मंजका अकबक नलखन अम्‍बरकी आर गे नन्ना एन्‍देर चिन्‍हा हूँ मल चितार'ओ। 
यॊनास एकासे तीन उल्‍ला माख़ा कोहाँ इंजो ही कूल नू रहचस, अन्नेम मनवा ख़द्दन ऎन तीन उल्‍ला माख़ा ख़ॆख़ेल भितरी र'ओन। 
निनवे नगरे ता आलर यॊनासी कत्थन मेंजर ती जियन किर्ताचर। अरा ऎरा, इसन ओर्तस यॊनास ती हूँ कोहँस र'अदस। ख़ने रायबड़ी उल्‍ला नू निनवे ता आलर ई बेड़ा ता आलर गने चो'ओर ती आरिन दोस'ओर। 
दखिन देस ता रानी ख़ॆख़ेल ही ओन्‍टा कोड़ा ती सालोमॊनसी लूर ही कत्‍थन मेना गे बरचा। अरा ऎरा, इसन सालोमॊनस ती हूँ कोहँस ओर्तस र'अदस। ख़ने रायबड़ी उल्‍ला नू आद ई बेड़ा ता आलर गने चो'ओ ती ईरिन दुस'ओ।
एकाबारी मलदौ बॊलता आलस ती उरखी ख़ने ख़ैका अड्डा नू ख़न्न ऎख़ा गे अड्डा बेद्दा कुद्दी अरा मल ख़क्‍खी। 
ख़ने ब'ई, ‘ऎन एसले उरखकी रहच'‍अन आ आलस नुम किर्रोन।’ अरा बर'ई ती अदिन छछिन्‍द अरा ईगका ओथ्रका अरा चेमचेम नू ख़क्‍खी। 
ख़ने आद क'ई तहाँ तंगन ती बग्‍गे मलदौ सात गोटंग नादन उन्‍दर'ई। अरा अबड़ा अइय्या रस'ई ती मड़'ई, अरा आ आलासी दसा ख़ॊख़ा ता दसा ती बग्‍गे मलदौ मनी। ई परिया ता मलदौ आलर ही दसा हूँ एन्नेम मनो।”
एकाबारी आस गोंहड़ा गने कत्‍था कछनख्र'अम लगियस ख़ने, येसुसी तंग्यो अरा भइय्योर बरचर ती बहरी इज्‍जर अरा आसी गने कछनख्र'आ बेद्दा लगियर। [
एकअम ओर्तोस येसुसिन बाचस, “ऎरा, निंग्यो अरा निंग्है भइय्योर बहरी इज्जका र'अनर अरा निंग्‍है गने कछनख्र'आ बेद्दनर।”] 
लिकिन येसुस आ आलासिन बाचस, “नॆ एंग्‍है अयंग अरा नॆ एंग्‍है भइय्योर र'अनर?” 
अरा तंग्‍है चेलर तरा ख़ेक्खा टोंहा बाचस ती बाचस, “ऎरा, ईर एंग्‍है अयंग अरा भइय्योर हिकनर। 
एन्‍देरगेका एका ओर्तर एंग्‍है मेर्ख़ा बंगासी मने लेक्‍खा ऎकनर, आरिम एंग्‍है भ‍ई अरा एंग्‍है बहिन अरा एंग्‍है अयंग हिकनर।”
अउलम येसुस एड़पा ती उरखस ती समुदर ही पिंडी नू केरस ती उक्कियस, 
अरा आसी गुसन कोहाँ गोंहड़ा ई कोड़हे खोपरा केरा का आस ओन्‍टा डोंगा नू अर्गियस ती उक्‍कियस केरस। अरा गोट्टा गोंहड़ा पिंडी नू रहचा। 
अरा आस आरिन जोक्‍खा ख़ीरी गुट्ठी ती कैनों गोट कत्‍थन तिंगियस। अरा एन्ने बाचस, “ओन्‍टा बिहनी चाँख़'उस चाँख़'आ उरखस। 
चाँख़'ओ बारी, जोक्को बिहनी डहरे नू खत्रा, अबड़न ऒड़ा बरचा ती मोक्‍खा चिच्‍चा। 
जोक्को बिहनी पखनोरी ख़ॆख़ेल नू खत्रा, असन बग्‍गे ख़ज्‍जो मल रहचा, होले बिहनी लॆम कुन्‍दिया। 
लिकिन बीड़ी सेकचा, ख़ने चड़मियाँ केरा, अरा पादा मल धरना चड्डे ख़इय्या केरा। 
जोक्को बिहनी अच्‍च-ख़ोप्‍पा मझी नू ख़त्रा, बिहनी परदिया अरा अच्‍च-ख़ोप्‍पा हूँ परदिया, ख़ने अदन अरबिया चिच्‍चा। 
लिकिन जोक्को बिहनी उपजा ख़ॆख़ेल नू ख़त्रा, अरा आद कुन्‍दिया परदिया अरा जोक्को सौ गुना ख़ंजा, जोक्को साट गुना ख़ंजा, जोक्को तीस गुना ख़ंजा। 
नॆख'आ मेना गे मने र'ई, आस मेन्‍दस ती बुझ्रदस नेक‍अन।”
फेन आसी चेलर हेद्दे बरचर ती आसिन बाचर, “नीन आलारिन एन्‍देरगे जोक्‍खा ख़ीरी गुट्ठी ती कछनख्रदय?” 
आस आनाकिर्ताचस, “निमा मेर्ख़ा राजी ही नूख्रका कत्‍था आबोन बुझ्र'आ गे चीरकी र'ई, लिकिन नन्‍नर गे ईद मल्‍ला चीरका। 
एन्‍देरगेका नॆ एंग्‍है सिखाब'अना ही पत्त नू चिहुंक लग्‍गे सोचनर आर गे बग्‍गे बुझुर'आ गे धर्मेस संगरा ननोस, अरा आर बग्‍गे लूर ख़क्‍खोर, लिकिन नॆ एंग्‍है सिखाब'अना ही पत्त नू चिहुंक लग्‍गे मल सोचनर, आर ही बुझुरका जोक्‍क कत्‍था गुट्ठिन हूँ धर्मेस मॊधरत'ओस चि'ओस। 
ऎन आरिन जोक्‍खा ख़ीरी ती इदगे कछनख्रदन का, नेम्हा पुथी नू एन्ने लिक्‍खरकी र'ई,‘ऎन नन्‍दन अदिन ऎरदर लिकिन अत्रु ती एन्‍द्रा हूँ मल सिख्र'ओर,ऎन ब'अदन अदिन मेन्‍दर लिकिन मानिम नू मल मेन्‍दर अरा अदही माने मल बुझुर'ओर।’
धर्मेसी कत्‍था तिंगू यसायासी कत्‍था आर ही नू पूरा मनी, एकासे का,‘ऎन एन्‍देर ब'अदन अदिन नीम ख़ेबदा ती गा मेनोरलिकिन मल बुझ्र'ओर,अरा ऎन एन्‍देर नन्दन अदिन नीम ख़न्न ती गा ऎरोरलिकिन नीम मल अख़'ओर।
एन्‍देरगेका ईर ही जिया दड़िया मंजकी र'ई,अरा आर ख़ेबदा ती कोड़हे मल मेन्नर,अरा आर तम्‍है ख़न्नन मिंक्‍खका चिच्कानर।अन्‍ति कहियों एन्ने अम्‍बन मना काख़न्न ती ऎरोर,अरा ख़ेबदा ती मेनोर,अरा जिया ती बुझ्र'ओर,अरा आर एंग्‍है गुसन किर्रोर,अरा ऎन आरिन कोड़े ननोन।’
लिकिन नीम आसीस ख़क्‍खू र'अदर, एन्‍देरगेका नीम एंग्‍है अकबक नलखन ऎरदर। अरा नीम आसीस ख़क्‍खू र'अदर, एन्‍देरगेका निमन अबड़ा ही मनेन बुझ्र'आ गे धर्मेस संगरा नन्‍दस। 
मानिम नू ऎन निमन ब'अदन का नगदे धर्मेसी कत्‍था तिंगुर अरा उजगो आलर हूँ एका कत्‍थन नीम ऎरदर अदिन ऎरा बिद्दियर लिकिन मल ईरियर, अरा एका कत्‍थन नीम मेन्‍दर अदिन मेना बिद्दियर लिकिन मल मेंजर।
अक्‍कु नीम बिहनी चाँख़'ऊ आलासी जोक्‍खा ख़ीरी ही माने मेना। 
एका ओर्तस मेर्ख़ा राजी ता कत्‍थन मेन्‍दस ती अदिन मल बुझ्रदस, आसी जिया एन्द्रा चाँख़्रकी रहचा अदिन नाद बर'ई ती बच्‍ची हु'ई क'ई, ईद आद दिम हवे एकदा डहरे पिंडी नू चाँख़्रकी रहचा। 
अरा एकदा पखनोरी ख़ॆख़ेल नू चाँख़्रकी रहचा, आद ईद हवे, एकास कत्‍थन मेन्दस ती लॆम रिझ्रनुम पत्त'अदस। 
अन्नु हूँ तंग्‍‍है जिया नू गड्डी गूटी कत्‍था मल खुपना चड्डे आस जुक्‍किम उल्‍ला गे कत्‍थन पत्त'अदस। अरा सस्‍ती महले कत्‍थन पत्त'अना ही चड्डे आस म‍इय्‍याँ सतारना बरना बेड़ा आस कत्‍था ती पत्त'अनन लॆम अम्‍बदस। 
अरा एकदा अच्‍च-ख़ोप्‍पा नू चाँख़्रा, आद ईद हवे, एकासे कत्‍थन मेन्‍दस लिकिन ख़ॆख़ेल ता फिकर अरा खुर्जी अरा मया-मॊह आसिन अरबिया ख़ने आस ख़ंज'आ पोलदस। 
अरा एकदा उबजा ख़ॆख़ेल नू चाँख़्रा, आद ईद हवे, एकास कत्‍थन मेन्‍दस ती बुझ्रदस, अरा ख़ंजपा ओन्‍द्रदस, नॆ सौ गुना महले साठ गुना महले तीस गुना ख़ंजपा चि'अदस।”
येसुस आर गे अउर ओन्‍टा जोक्‍खा ख़ीरी तिंगियस। “मेर्ख़ा राजी आ आलस लेक्‍खा र'ई, एकासे तंग्‍‍है ख़ल्ल नू बॆस बिहनी चाँख़स। 
अन्‍ति एकाबारी आलर ख़न्‍द्र'आ लगियर ख़ने आसी बैरी बरचस ती गहूँ ही मझी नू बनेला बिहनिन चाँख़स ती किर्रिम बिच्‍चियस। 
अक्‍कु गहूँ कुन्‍दि‍या अरा बाल धरचा ख़ने, बनेला बिहनी ही ख़ोप्‍पा हूँ ऎथ्रा। 
अक्‍कु एड़पा उर्बासी जॊंख़र बरचर ती आसिन बाचर, ‘अना उर्बायो, नीन ख़ल्‍ल नू दौ बिहनिन मल चाँख़का रहचकय का फिन बनेला बिहनी ही ख़ोप्‍पा अइय्या एकस्‍ते बरचा केरा?’ 
आस बाचस, ‘एकअम बैरीसी नलख हवे।’ जॊंख़र आसिन बाचर, ‘एन्‍देर निंग्‍है मने र'ई का ऎम अदिन कालरकी पेसक'ओन।’ 
लिकिन आस बाचस, ‘मला, एन्ने अम्‍बन मना का बनेला बिहनी ही ख़ोप्‍पन पिसगनुम पिसगनुम नीम गहूँन हूँ चड़'आ ओंग्‍दर। 
ख़ोयना गूटी ऎंड़ानिम संगेम परदा चि'आ, अरा ख़ोयना बेड़ा नू ऎन ख़ोयू आलारिन ब'ओन का मुन्‍द बनेला बिहनी ही ख़ोप्‍पन लॊड़'आ ती बस्‍सा गे अदही बिंड़ा हें'आ, अरा गहूँन एंग्‍‍है खली नू ख़ोप्‍पा।’”
फिन येसुस आर गे अउर ओन्‍टा जोक्‍खा ख़ीरी तिंगियस। “मेर्ख़ा राजी ओन्‍टा राई बिहनी लेक्‍खा र'ई। अदिन ओर्त आलस होच्‍चस ती तंग्‍है ख़ल्‍ल नू चाँख़स। 
आद उर्मी बिहनी ती सन्नी र'ई। अन्‍ति इकला परदी ख़ने उर्मी बटकी लट्टी गुट्ठी ती कोहाँ मनी अरा आद मन्न लेक्‍खा मनी, अरा मेर्ख़ा ता ऒड़ा गुट्ठी बर'ई ती अदही डाड़ा नू खोता गुट्ठी अट्टी।”
येसुस अउर ओन्‍टा जोक्‍खा ख़ीरी तिंगियस। “मेर्ख़ा राजी बिदगी लेक्‍खा र'ई। अदिन ओर्त आली कटी गुना होच्‍चा ती तीन तामी गुंडा नू लिंडया, ई लेक्‍खा आद उर्मी तिस्‍सा मंजा केरा।”
इबड़ा उर्मी कत्‍थन येसुस गोंहड़ा गे जोक्‍खा ख़ीरी गुट्ठी ती तिंगियस अरा बिगर जोक्‍खा ख़ीरी ही आस एन्‍देर हूँ मल ब'आ लगियस। 
औंगे ईद ती धर्मेसी कत्‍था तिंगुसी बाचका कत्‍था पूरा मंजा। एकासे का,“ऎन जोक्‍खा ख़ीरी गुट्ठी ती आलारिन ब'ओन,अरा ऎन ख़ॆख़ेल ही गढ़ना ती नूख़्रका कत्‍था गुट्ठिन दहदर ननोन।”
फिन येसुस गोंहड़न अम्बियस ती एड़पा बरचस। अरा आसी चेलर हेद्दे बरचर ती बाचर, “ख़ल्‍ल ता लट्टी ही जोक्‍खा ख़ीरी ही मनेन एमन तेंगा।”
येसुस आरिन आनाकिर्ताचस, “एका ओर्तस ख़ल्‍ल नू दौ बिहनिन चाँख़स आस मनवा ख़द्दन ऎन हिकदन। 
ख़ल्‍ल ख़ॆख़ेल हवे, दौ बिहनी धर्मेसी राजी ही आलर हिकनर, अरा लट्टी सैतान ही आलर हिकनर। 
अरा बैरी नॆ लट्टी बिहनिन चाँख़स आस सैतान हवे, अरा ख़ोयना ख़ॆख़ेल ही मुंज्रना हवे, अरा ख़ूयुर मेर्ख़ा पैकर हिकनर। 
अरा एकासे लट्टी आबोन ख़ॊजनर ती बस्‍सनर अन्नेम ख़ॆख़ेल ही मुंज्रना नू मनो। 
अरा मनवा ख़द्दन ऎन एंग्‍है पैकारिन ख़ॆख़ेल नू तइय्योन, अरा आर एंग्‍है राजी ती उर्मी पाप नन्त'उरिन अरा उर्मी मलदौ ननुरिन ख़ॊजोर, 
अरा आरिन चिच्‍ची गड्डी नू झपाब'ओर, असन आर गे चींख़ना अरा ओलख़ना अरा पल्‍ल चब्रना मनो। 
आ बारी उजगो आलर तम्‍है बबासी राजी नू बीड़ी लेक्‍खा बिल्‍चोर। नॆख'आ ख़ेबदा र'ई आस मेन्दस ती बुझ्रदस नेक‍अन।”
अउरिम येसुस बाचस, “मेर्ख़ा राजी ख़ल्‍ल नू मंड्रका खुर्जी लेक्‍खा र'ई, अदिन एकअम आलस बिद्दियस ती आ ख़ल्‍ल नुम मंडियस चिच्‍चस, अरा रिझ ती केरस ती तंग्‍है उर्मिन बीसियस ती आ ख़ल्‍लन ख़िन्‍दियस।
अउर हूँ, मेर्ख़ा राजी बॆस मोहोर गुट्ठिन बिद्दू ओन्‍टा ख़ीन्‍दू-बीसू आलस लेक्‍खा र'ई। 
आस नगदे दामे ही ओन्‍टा मोहोर आबोन ख़क्‍खियस ख़ने, आस केरस ती तंग्‍है उर्मिन बीसियस ती अदिन ख़िन्‍दियस।
अउर हूँ, मेर्ख़ा राजी ओन्‍टा जल्‍ली लेक्‍खा रई, आद समुदर नू हिबिड़का ती उर्मी रकम ही इंजोन बारिया ती ओथ्रा। 
अरा जल्‍ली निंदिया केरा ख़ने, केंवटर पिंडी नू नतगियर ओथ्रर, अरा उक्‍कियर ती बॆस बॆसन गा संजगी नू सज्‍जर, अन्‍ति मलदौ आबोन हिबिड़यर चिच्‍चर। 
ख़ॆख़ेल मुंज्रना नू एन्नेम मनो। मेर्ख़ा पैकर बर'ओर ती उजगो आलर ती मलदौ आलारिन छिंडोर, 
अरा आरिन चिच्‍ची गड्डी नू च'ओर, असन आर गे चींख़ना ओलख़ना अरा पल्‍ल चब्रना मनो।”
येसुस तंग्‍है चेलारिन बाचस, “एन्‍देर नीम इबड़ा उर्मी कत्‍थन बुझ्रकर का?” आर आनाकिर्ताचर, “हाँ, ऎम बुझ्रकम।” 
तहाँ येसुस आरिन बाचस, “औंगे अबड़ा उर्मी नॆग सिखाब'उर नॆ मेर्ख़ा राजी ही पत्त नू सिख्रका र'अनर आर आ एड़पा आबस बेसे र'अनर, नॆ तंग्‍है भंडार ती पच्चा अरा पुना जिनिस गुट्ठिन ओथ्रदस।”
येसुस इबड़ा जोक्‍खा ख़ीरी गुट्ठिन बाचस मुंजियस ख़ने, असले किर्रिम बिच्‍चियस। 
अरा तंग्‍‍है परदका नगरे नू बरचस ती आर ही गोड़हा एड़पा नू एन्ने सिखाब'आ हेलरस का आर अनचकरर ती ब'आ हेलरर, “ईस गे इबड़ा लूर अरा अकबक नलख नना गे सवंग एसलेक ख़क्‍खरा? 
ईस गा बढ़ाईसी ख़द्दस मलदस का? अरा ईसी तंगियो मरियम अरा ईसी भ‍ईर याकॊब, यॊसॆफ, सिमॊन अरा यूदस मलनर का? 
अरा एन्‍देर ईसी उर्मी बहिनर इसन नम्‍है गने मल र'अनर? होले ईस गे इबड़ा उर्मी एसलेक ख़क्‍खरा?” 
एन्ने बाचर ती आर आसिन एन्ने म‍ईन मल नंजर। लिकिन येसुस आरिन बाचस, “धर्मेसी कत्‍था तिंगुस गे तंग्‍है नगरे नू अरा तंग्‍है एड़पा नू लेका म‍ईन माल मनी।” 
अरा आस असन आर ही मल पत्त'अना चड्डे बग्‍गे अकबक नलख मल नंजस।
आ बारी गलिलेया जिला ही राजी ख़ापुस हॆरॊदॆस अंटिपस येसुसी पत्त नू हलन मेंजस। 
अरा तंग्‍है जॊंख़ारिन बाचस, “आस यॊहन नूड़रत'उस, आस केचका ती उज्‍जा चॊचका र'अस, अदगे आस ती एन्‍ने सवंग ही नलख मनी।”
अरा आस आसिन पिटा बेद्दा लगियस, लिकिन आस आलर ती एल्‍चा लगियस, एन्‍देरगेका आर आसिन धर्मेसी कत्‍था तिंगुस सोच'आ लगियर।
हॆरॊदॆसी कुन्‍दुर उल्‍ला अंड़सिया ख़ने, हॆरॊदिया ही तंग्‍दा हॆरॊदॆस अरा आसी पाहियर ही मुन्‍दहारे नलिया ती हॆरॊदॆसिन रिझ्रताचा। 
ख़ने आस किरया मोक्‍खस ती गच्‍छरस, “नीन इन्द्रिइम हूँ ने'ओय निंगा चि'ओन।” 
आद तंग्यो ही कनिक‍'अना ती बाचा, “एंगा गे यॊहन नूड़रत'उसी कुक्‍कन इसन ओन्‍टा थरिया नू चि'आ।” 
इदन मेंजस ती बॆलस अजम हेन्‍दो मंजस। लिकिन आस तंग्‍है मोक्‍का किरया, अरा आसी पाहियर चड्डे आस पॆसस का चितार'अन कालन। 
अरा जेहेल नू आलारिन तइय्यस ती यॊहनसी कुक्‍कुन खंडताचस चिच्‍चस। 
अरा आसी कुक्‍कुन थरिया नू ओन्‍द्र'अरकी कुक्‍के गे चितारा, अरा अदिन आद तंग्यो गुसन होच्चा। 
तहाँ यॊहनसी चेलर बरचर ती आसी मॆदन चेड्डर होच्‍चर ती मंडियर अरा येसुस गे हला चिच्‍चर।
येसुस ईदन मेंजस ती आ अड्डन अम्‍बियस ती ओन्‍टा डोंगा नू अरगियस ती उछिन्‍द अड्डा नू किर्रिम बिच्‍चियस। लिकिन आलर इदन मेंजर ती नगरे नगरे ती ईकनुम आसी ख़ॊख़ा काला हेलरर। 
आस अंड़सियस ती डोंगा ती इत्तियस ती कोहँम गोंहड़न ईरियस अरा आरिन सोग्‍गे ईरियस अरा आर ही रोगेन कोड़े नंजस।
बीड़ी पुत्तिया ख़ने चेलर आस गुसन बरचर ती बाचर, “ईद उछिन्‍द अड्‍डा हवे, अरा घड़ही मना लगी, आलारिन उड्र'ओत चि'ओत का पद्दा गुट्ठी तरा क'ओर ती तमा गे ओन्ना-मॊख़ना ख़ॆन्‍दा ओंगोर।” 
लिकिन येसुस किर्त'अर बाचस, “आर गे काना ही चाड़ मल्‍ला, नीम आर गे ओना गे इन्द्रिइम चि'आ।” 
आर आसिन बाचर, “इसन एम्‍है हेद्दे पाँच गोटंग असमा अरा ऎनोटा इंजो लेका र'ई।” 
येसुस बाचस, “अदिन एंग्‍है गुसन ओन्‍द्र'आ।” 
होले आस आलारिन लट्टी नू ओक्‍का आनियस, अरा आ पाँच गोटंग असमा अरा ऎनोटा इंजोन होच्‍चस ती मेर्ख़ा तरा ईरियस ती आ ओन्ना-मॊख़ना गे धर्मेसिन धन्‍यवाद नंजस अरा असमन किच्‍चा किच्‍चा चेलर गे चिच्‍चस अरा चेलर आलर गे चिच्‍चर। 
ओर्मर ओं‍डर ती उड़चर। अरा चेलर बारा गोटंग डउड़ा एंगरका कुटका असमन निंदर। 
ओं‍डका आलर मुक्‍कर अरा ख़द्दारिन अम्‍बरकी मलागूटी पाँच हजार मॆतर रहचर।
तहाँ येसुस चेलारिन डोंगा नू अरग'अरकी तंग्‍है ती मुन्‍द समुदर ही आ पक्‍के काला गे आनियस। येसुस गोंहड़न उड्र'अना गूटी असन रहचस। 
आलारिन उड्राचका ख़ॊख़ा भिन्‍गे परता नू बिन्‍ती नना गे केरस, अरा पुतबारी असन ओर्त गुना रहचस। 
आ बेड़ा नू डोंगा समुदर ही मझी नू रहचा। ताका मुन्‍द तरती तागर'आ लगिया ख़ने लहरा नुकुर'आ लगिया।
येसुस ख़ॆर चींख़का बेड़ा नू समुदर नू ईकनुम आर ही गुसन बरचस। 
चेलर आसिन समुदर नू ईकनुम बरनन ईरियर ती अकबकरर केरर, अरा बाचर, “हूद नाद हवे!” अरा इल्चका ती चिच्‍चियार'आ हेलरर। 
लिकिन येसुस लॆम आर ही गने कछ‍नखरस ती बाचस, “डिढ नना! ऎन हिकदन, अमा एल्‍चा।” 
अरा पतरस आसिन आनाकिर्ताचस, “अना उर्बायो, नीन होले, एंगन अम्मु नू ईकनुम निंग्‍है गुसन बर'आ गे आना।” 
ख़ने आस बाचस, “बरा।” ख़ने पतरस डोंगा ती इत्तियस ती येसुस तरा अम्मु नू ऎका हेलरस। 
लिकिन तागरनन ईरियस ती इल्‍चियस अरा मूलख़ा हेलरस ख़ने, चिच्चि‍यारस ती बाचस, “अना उर्बायो, एंगन बछाब'आ!” 
येसुस लॆम तंग्‍है ख़ेक्खन मुन्‍द नंजस ती आसिन चॊदस ती आसिन बाचस, “अना पत्त'अना नू पयहा आलायो, एन्‍देरगे धुकपुकुरकय?” 
अरा डोंगा नू अरगियर ख़ने, ताका मड़चा केरा। 
अदही ख़ॊख़ा डोंगा नू रहचर आर आसिन ओलगर बाचर, “मानिम नीन धर्मेसी ख़द्दय हिकदय।”
आर अउर हूँ गलिलेया समुदर नू कालरकी गेन्नॆसरेत नगरे अंड़सियर। 
अरा असन आलर येसुसिन चिन्‍हचर, अरा गेच्‍छा हेद्दे ती उर्मी अड्डा नू हला तइय्‍यर, अरा उर्मी रोगियारिन आसी गुसन ओन्द्रर। 
अरा आर आस गुसन तंगन महले तंग्‍है किचरी ही अंचरन हूँ रोगियारिन ऎसड़'आ चि'आ गे गोहरारर। अरा ऎ बग्‍गे आलर आसिन ऎसड़र आर ओर्मर कोड़े मंजर केरर।
तहाँ येरुसलॆम नगरे ती जोक्‍क फरिसीर अरा नॆग सिखाब'उर बरचर ती येसुसिन ब'आ हेलरर, 
“एन्‍देरगे निंग्‍है चेलर पूरखर ही मनता गुट्ठिन चाड़नर का बिगर ख़ेक्खा नॊंढ़रका असमा मॊख़नर?”
येसुस आरिन आनाकिर्ताचस, “नीम हूँ निम्‍है मनता ही चड्डे एन्‍देरगे धर्मेसी पॆसकन चाड़दर? 
एन्‍देरगेका धर्मेस बाचकादस, ‘निंग्‍है अयंग अरा बंगासी मईन ननके’ अरा ‘नीकइम बंगस मलता अयंगन मलदौ ब'अदस, आस पिटतार'ओस।’ 
लिकिन नीम निम्‍है अयंग मलता बंगन ब'अदर का ऎन निमन सहाड़ा नना पोल्‍लोन, एन्‍देरगेका ऎन निमा एन्‍देर चि'अना रहचा अदन धर्मेस गे दान लेक्‍खा चि'आ गे किरया मोक्‍कन। 
होले नीम सिखाब'अदर का आलर अयंग मलता बंगासी मईन अम्‍बोर नना। एन्ने नीम निम्‍है मनता चड्डे धर्मेसी कत्‍थन ताँड़चकर चिच्‍चर। 
अना उतुरमाड़ू आलारो, निम्‍है पत्त नू धर्मेसी कत्‍था तिंगू यसायास ठौकम तिंकादस, एकासे का,
‘इबड़ा आलर तम्‍है कत्‍था ती गा एंग्‍है म‍ईन नन्नर,लिकिन ईर मानिम नू एंगन मल पॆस्रनर।
ईर अनभनियाँ नू एंग्‍है महबा नन्नर,ईर गा आलर ही कमचका पॆसकन धर्मेसी पॆसका ब'अरकी सिखाब'अनर।’”
तहाँ येसुस गोंहड़ा आबोन तंग्‍है गुसन मीख़ियस ती बाचस, “एंग्‍है कत्‍थन मेना ती बुझ्र'आ 
एकाद आलासी बई नू कुर'ई आद आसिन सोतबोड़'आ मल ननी, लिकिन एकाद आलासी बई ती उरखी आदिम आसिन सोतबोड़'आ ननी।”
तहाँ आसी चेलर बरचर ती आसिन बाचर, “एन्‍देर नीन अख़दय का फरिसीर ई कत्‍था चड्डे मुड्डियर?” 
येसुस किर्त'अर बाचस, “एकाद एंग्‍है मेर्ख़ा बंगस मल्‍ला इदका उर्मी ख़ोप्‍पा चड़तार'ओ। 
फरिसीर ती तरकूटी र'आ, आर अन्धहा डहरे ईद'उर। अन्‍धहर अन्‍धहर गे डहरे ऎद'ओर होले, इरबर दिम गड्‍डी नू खत्र'ओर।” 
इदिन मेंजस ती पतरस आसिन बाचस, “ई जोक्‍खा ख़ीरिन एमन बुझाब'आ।”
येसुस बाचस, “एन्‍देर नीम हूँ अक्‍कुन गूटी मल बुझ्र'उर हिकदर? 
एन्‍देर नीम बलदर का इन्द्रिइम लॊ बई नू कुर'ई आद कूल नू क'ई अरा तंग्‍है डहरे नू उरखी क'ई। 
लिकिन एकदा बई ती उरखी आद जिया ती उरखी अरा आदिम आलारिन सोतबोड़'आ ननी। 
एन्‍देरगेका मलदौ सोच, आल पिटना, नन्ना आली गुसन काना, पेहरन ही सोतरा नलख, ख़ड़ना, ठकवा गोवाह चि'अना अरा निंदा नन्ना जिया तिम उरखी। 
इबड़ा दिम एकाद आलारिन सोतबोड़'आ ननी, अन्‍ति ख़ेक्खा बिगर नॊंढ़रका ओन्ना-मॊख़ना आलारिन सोतबोड़'आ मल ननी।”
फेन येसुस गलिलेया जिला ती उरखस ती तुरोस अरा सीदॊन जिला नू किर्रिम बिच्‍चियस। 
अय्या ता ओन्‍टा नन-यहूदी आली आस गुसन बरचा अरा चिच्चि‍यारा ती ब'आ हेलरा, “अना उर्बायो, दाऊदसी ख़द्दायो, एंगन सोग्‍गे ऎरा, एंग्‍दन नाद धरचकी र'ई, आद एंग्‍दन नगदे खिलपत नना लगी।”
लिकिन आस इन्द्रिइम हूँ उतारा मल चिच्‍चस। ख़ने तंग्‍है चेलर आसी गुसन बरचर ती गोहरार‍र, “इदिन उड्र'आ, एन्‍देरगेका ईद नम्‍है ख़ॊख़ा चिच्चि‍यारनुम बर'आ लगी।” 
येसुस आनाकिर्ताचस, “धर्मेस एंगन इस्राऎलर ता एबस्रका भेंडो गुसन लेका तइय्कादस।” 
लिकिन आद अउरिम बरचा ती येसुसिन मोंजरा नंजा ती ब'आ हेलरा, “अना उर्बायो, एंग्‍हा सहाड़ा नना।” 
आस आनाकिर्ताचस, “ख़द्दर ही असमन अल्‍ला गे चि'अना दौ मलकी।” 
आद बाचा, “मानिम उर्बायो, लिकिन अल्‍ला हूँ उर्बासी टीबुल ता खत्रका जुट्टा अट्टन मूख़ी।” 
तहाँ येसुस आनाकिर्ताचस, “अनय ख़द्दो, निंग्‍है पत्त'अना कोहाँ र'ई, एकन्ने नीन बिद्दिन अन्नेम निंगा मनन।” अरा तंग्‍दा आ बारिम कोड़े मंजा केरा।
येसुस असलेक गलिलेया समुदर हेद्दे बरचस ती परता मइय्याँ अर्गियस ती उक्‍कियस केरस। 
ख़ने कोहाँ गोंहड़ा आसी गुसन ख़ोपरा केरा। आर तम्‍‍है गने लेंगड़ा, अन्धहा, कोंदा, ठुठा अरा नन्‍ना नगदे बग्‍गेरिन आसी हेद्दे ओन्‍द्रर, अरा आसी हेद्दे उइय्यर चिच्‍चर। आस अबड़ा आलारिन कोड़े नंजस। 
औंगे अक्‍कु आलर ईरियर का कोंदर कछनख्रनर अरा ठुठर कोड़े मन्नर अरा लेंगड़र ऎकनर अरा अन्धहर ऎरनर, ख़ने अकबक मंजर ती इस्राऎल ता धर्मेसी ओहमा नंजर।
येसुस तंग्‍है चेलारिन तंग्‍है गुसन मॆख़रकी बाचस, “एंगा ई गोंहड़न सोग्‍गे लग्‍गी, एन्‍देरगेका ईर तीन उल्‍ला ती एंग्‍है गने र'अनर। अक्‍कुन गा आर ही गुसन ओन्ना-मॊख़ना मुंज्रा। ऎन आरिन कूल कीड़ा ती त‍इय्‍या गे मल बेद्ददन का आर डहरे नू पयहा मनोर क'ओर।” 
चेलर आसिन बाचर, “एमा गे ई टोड़ंग नू ई बग्‍गे असमा एसले ख़क्‍ख'ओ का ई कोहाँ गोंहड़न उड़त'आ ओंगोम।” 
ख़ने येसुस आरिन मेंजस, “निम्‍है गुसन ऎ बग्‍गे असमा र'ई?” आर बाचर, “सात गोटंगा अरा कटी गुना सन्नी इंजो।” 
ख़ने आस गोंहड़ा आबोन ख़ॆख़ेल नू ओक्‍का गे आनियस। 
अरा आस सात असमन अरा अबड़ा इंजोन होच्‍चस, अरा धर्मेसिन धन्‍यवाद ननरकी अदन किच्‍चियस। अरा अबड़न तंग्‍है चेलर गुसन चिच्‍चस। अरा चेलर अदन गोंहड़ा गे ख़ट्टियर। 
ई लेक्‍खा ओर्मर मॊख़रकी उड़चर केरर। अरा चेलर एंगरका कुटका असमन पेत्तर ती सात ड‍उड़ा निन्दर। 
मुक्‍कारिन अरा ख़द्दारिन अम्‍बरकी मूख़ू आलर मॆतर लेका मलागूटी चार हजार रहचर। 
तहाँ आस गोंहड़न उड्राचस ती डोंगा नू अर्गियस केरस अरा मगदन चकभार नू बरचस।
उन्‍दुल फरिसीर अरा सदुकीर येसुस गुसन बरचर ती आसिन बिढ़'आ गे आसिन बाचर, “एमन मेर्ख़ा ता इन्द्रिइम अकबक ही चिन्‍हा ऎद'आ।”
येसुस आरिन आनाकिर्ताचस, “पुतबारी मेर्ख़ा ख़ॆंसो र'ई होले, नीम ब'अदर, इन्ना रगी ननो। 
अरा पैरी बारी मेर्ख़ा ख़ॆंसो अरा धुंधरहा र'ई होले नीम ब'अदर, इन्ना धूका मनो। नीम मेर्ख़ा ता ऎथ्रनन ऎरदर ती लख'आ ओंग्दर, लिकिन अक्‍कु एन्‍देर मना लगी अदिन नीम बुझ्र'आ पोलदर।
मलदौ अरा नन्ना आली गुसन कालू आलर ही परिया ता आलर अकबक नलख ही चिन्‍हा बेद्दनर, लिकिन धर्मेसी कत्‍था तिंगू यॊनासी उज्‍जना नू मंजका अकबक नलखन अम्‍बरकी आर गे नन्ना एन्‍देर चिन्‍हा हूँ मल चितार'ओ।” अरा आस आरिन आम्‍बियस ती किर्रिम बिच्‍चियस।
ख़ॊख़ा चेलर समुदर ही आ पक्‍खा अंड़सियर, अन्‍ति आर असमा हो'आ मॊधरर केरर। 
येसुस आरिन चेताबाचस, “ऎरा, नीम फरिसीर अरा सदुकीर ही बिदगी ही पत्त नू बड़ियर र'अके।” 
आर तम्‍है नू आनानखर'आ हेलरर, “आस इदन ब'अदस एन्‍देरगेका नाम असमा मल्‍ला ओन्‍द्रका।” 
लिकिन इदिन अक्‍खस ती येसुस आरिन बाचस, “अना पत्त'अना नू पयहा आलारो, निम्‍है गुसन असमा मल्‍ला अदही पत्त नू नीम एन्‍देरगे बाचनखर'आ लगदर? 
नीम अक्‍कुन गूटी बलदर अरा मल बुझुरदर का? एंग्‍है नंजका अकबक नलख निमा गे सुरता मल र'ई का? ऎन पांच हजार आलर गे पांच गोटंग असमा ती ओन्‍ताचका बेड़ा नीम असमा ही एंगरका टुटकन पेत्तकर ती एवन्‍दा ड‍उड़ा निन्‍दकर? 
महले ऎन चार हजार आलर गे सात गोटंग असमा ती ओन्‍ताचका बेड़ा नीम असमा ही एंगरका टुटकन पेत्तकर ती एवन्‍दा ड‍उड़ा नू निन्‍दकर? 
ऎन निमन असमा ही पत्त नू मल्‍ला बाचका। नीम एन्‍देरगे इदन मल बुझुरदर? ऎन गा फरिसीर अरा सदुकीर ही बिदगी ती चिहुंक र'आ गे ब'आलदन।” 
ख़ने चेलर बुझ्रर का येसुस असमा ता बिदगी ही नू मला लिकिन फरिसीर अरा सदुकीर ही सिखाब'आना ती चिहुंक र'आ गे आनका रहचस।
येसुस कैसरेया फिलिप्‍पी चक नू बरचस ख़ने, तंग्‍है चेलारिन मेंजस, “मनवा ख़द्दन एंगन आलर एन्‍देर ब'अनर?” 
आर बाचर, “जोक्‍क आलर ब'अनर यॊहन नूड़रत'उस, अरा जोक्‍क आलर ब'अनर धर्मेसी कत्‍था तिंगू एलियस, अरा नन्नर ब'अनर येरेमियास महले चिरान ता धर्मेसी कत्‍था तिंगुर ती नन्ना ओर्तोस” 
तहाँ आस आरिन मेंजस, “लिकिन नीम एंगन नॆ ब‍'अदर?” 
ख़ने सिमॊन पतरस आनाकिर्ताचस, “नीन मसी, उज्‍जना धर्मेसी ख़द्दय हिकदय।” 
येसुस आसिन आनाकिर्ताचस, “अना सिमॊन यॊनासी ख़द्दय नीन आसीस ख़क्‍ख्रका आलय, एन्‍देरगेका एक‍अम आलस मला लिकिन एकास मेर्ख़ा नू र'ऊ एंग्‍है बंगस ई कत्‍थन निंगा गे दहदर नंजकादस। 
अउर हूँ ऎन निंगन ब‍'अदन का नीन पतरस हिकदय, ऎन ई चचड़ी मइय्याँ एंग्‍है कलीसिया आबोन कम'ओन, अरा खे'अना ही सवंग अदन जित'आ पोल्‍लो। 
ऎन निंगा‍ मेर्ख़ा राजी ही कुँची गुट्ठिन चि'ओन, अउर नीन इन्द्रिइम ख़ॆख़ेल नू नना मल चि'अदय अदन धर्मेस हूँ नना मल चि'अदस, अरा नीन इन्द्रिइम ख़ॆख़ेल नू नना चि'अदय अदन धर्मेस हूँ नना चि'अदस।” 
ख़ने येसुस चेलारिन चेताबाचस, नीम नॆकन हूँ अमके तेंगा का ऎन मसी हिकदन।
आ बेडा ती येसुस तंग्‍है चेलारिन तेंगा हेलरस का “एंगा गे येरुसलॆम काना दिम मनो, अइय्या यहूदी सेयान आलर अरा मुध नैगर अरा नॆग सिखाब'उर ती अजम खिलपत मन्ना मनो अरा पिटतार'ओन, लिकिन ऎन तीन उल्‍ला ख़ॊख़ा उज्‍जा चॊर'ओन।” 
ख़ने पतरस आसिन तरकूटी हो'अरकी कड़का हेलरस अरा बाचस, “उर्बायो, अम्‍बो मना का इकल'अम निंग्‍हा गने एन्ने मनो।” 
तहाँ आस किर्र ईरियस ती पतरसिन बाचस, “अना सैतान, एंग्‍है मुन्‍दहारे ती तरकूटी मना। नीन मूड़ना ही अड्डा हिकदय, नीन धर्मेसी सोचना लेक्‍खा मल सोचदय, आलर ही सोचना लेक्‍खा सोचदय।”
फिन येसुस तंग्‍है चेलारिन बाचस, “नीक‍ईम एंग्‍है चेला मना बेद्ददर होले, आर गे ताम तम्‍है नना बेद्दना लेका अम्‍बोर नना, ऊजी नू तम्‍है क्रुस आबोन चेड़'अरकी एंग्‍है गने चॊंख़्रना र'ई। 
एन्‍देरगेका नीक‍ईम तंग्‍‍है उज्‍जनन तंग्‍गा गे उज्‍जा बेद्ददस होले, आस धर्मेस गने जनमजुग ही उज्‍जनन एबस'ओस, लिकिन आस एंग्‍है चड्डे तंग्‍‍है उज्‍जनन चि'अदस होले, आस धर्मेस गने जनमजुग ही उज्‍जनन ख़क्‍खोस। 
ओन्‍टा आलस ई ख़ॆख़ेल ता उर्मी जिनिसन अर्ज'ओस, अरा धर्मेस गने जनमजुग ही उज्‍जनन एबस'ओस होले, आस गे एन्‍देर नाफा मनो? आलस एबस्रका उज्‍जनन फेन ख़क्‍खा गे ऊजी नू एन्‍दरन हूँ चि'आ पोल्‍दस। 
मनवा ख़द्दन ऎन एम्‍बासी महबा अरा आसी पैकर गने किर्रोन। अरा आ उल्‍ला ऎन ओर्मर गे तम्‍‍है तम्‍‍है नलख लेक्‍खा ख़ंजपा चि'ओन। 
ऎन निमन मानिम ब'अदन, अक्‍कुन इसन इज्जका आलर ती जोक्‍कोर मनवा ख़द्दन ऎन बॆल लेक्‍खा किर्रनन बिगर ईरका मल खे'ओर।”
छे उल्‍ला ही ख़ॊख़ा येसुस पतरस अरा याकॊब अरा आसी भइय्योस यॊहनसिन तंग्‍है गने ओन्‍टा मेच्‍छा परता म‍इय्‍याँ होच्‍चस। 
आ बारी आर ही मुन्‍दहारे आसी ऎथ्रना बदलारा केरा। आसी मुंही बीड़ी लेक्‍खा बिल्‍चिया अरा आसी किचरी नगदे कोड़हे पंडरु बिल्‍ली लेक्‍खा मंजा केरा। 
अरा ऎरा, लॆम धर्मेसी कत्‍था तिंगुर मूसस अरा एलियस येसुस गने कछनख्रनुम ऎथ्रर।
पतरस येसुसिन बाचस, “अना उर्बायो! नाम इसन र'अदत आद दौ हवे। निंग्‍हा मने र'ई होले ऎन इसन तीन गोटंग कुम्‍बा कम'ओन, ओन्‍टा निंगा, ओन्‍टा मूसस गे, ओन्‍टा एलियस गे।” 
अरा एन्ने ब'अम लगियस का ओन्‍टा बिल्‍चना बदाली आरिन कुल्‍लिया चिच्‍चा। अरा बदाली ती धर्मे बबस अबड़ा चेलारिन बाचस, “ईस एंग्‍है चोन्‍हा ख़द्दस, ईस ती ऎन नगदे रिझ्रदन, ईसहीन मेना।” 
चेलर मेंजर ती मुंही पाब खत्तरर अरा नगदे कोड़हे इल्‍चियर केरर। 
लिकिन येसुस हेद्दे केरस ती आरिन ऎसड़स ती बाचस, “चो'आ, अमा एल्‍चा।” 
ख़ने आर मॆन ईरयर अरा येसुसिन अम्‍बरकी नॆकन हूँ मल ईरयर।
फेन आर परता ती एत्तालियर, आ बारी येसुस आरिन आनियस का, “मनवा ख़द्दन ऎन केचका ती उज्‍जा चो'अना गूटी, नीम एन्‍द्रा ईरकर अदिन नॆकन हूँ अमके तेंगा।” 
अरा चेलर आसिन मेंजर, “ख़ने एन्‍देरगे नॆग सिखाब'उर ब'अनर का, मसीसी ख़ॆख़ेल नू बरना ती मुन्‍द एलियस गे अउरिम बरना र'ई?”
येसुस आनाकिर्ताचस, “एलियस बर'ओस दिम अरा उर्मिन सपड़'ओस। 
लिकीन ऎन निमन ब'अदन, एलियस बरच ख़च्‍चिका र'अदस, अरा आसिन मल चिन्‍हचर। लिकिन एकासे आसिन नना बिद्दयर अन्नेम आसी गने नंजर। ई लेक्‍खम मनवा ख़द्दन ऎन हूँ आर ही ख़ेक्खा ती दुक्‍खे चॊद'ओन।” 
ख़ने चेलर ओर्खाचर का आस नमन यॊहन नूड़रत'उसी पत्त नू बाचकादस।
एकाबारी येसुस अरा आसी चेलर गोंहड़ा गुसन अंड़सियर ख़ने, ओर्त आलस आसी गुसन बरचस ती मूकलिदरस, 
अरा ब'आ हेलरस, “अना उर्बायो, एंग्‍दस मइय्याँ सोग्‍गे ऎरा। एन्‍देरगेका आस गे मिर्गी बर'ई अरा आस नगदे दुक्‍खे चॊद्दस, अरा घड़ी घड़ी चिच्‍ची नू अरा घड़ी घड़ी अम्मु नू खत्तरदस कादस 
ऎन आसिन निंग्‍है चेलर गुसन ओन्द्रका रहचकन, लिकिन आर आसिन उजग'आ पोल्‍लर।”
येसुस आरिन आनाकिर्ताचस, “अना मल पत्त'ऊ अरा जिधा आलरो, ऎन एका गूटी निम्‍है गने र'ओन, एका गूटी निम्‍हैन सह'ओन, आसिन एंग्‍है गुसन ओन्‍द्र'आ” 
ख़ने येसुस नादन केप्‍पस अरा आद आसी मइय्याँ ती उरखा केरा। अरा आ कुक्‍कोस आ बारिम कोड़े मंजस केरस।
तहाँ चेलर उछिन्‍द बेड़ा नू येसुस गुसन बरचर ती बाचर, “ऎम अदिन एन्‍देरगे ओथ्र'आ पोलकम।” 
आस आरिन बाचस, “निम्‍है पत्त'अना ही खंग्रना चड्‍डे, ऎन निमन मानिम ब'अदन का निम्‍है पत्त'अना मनी बिहनी लेक्‍खा हूँ र'ओ होले, ई परतन ब'आ ओंगोर का इसलेक कगरार'अय ती असन किर्रिमबि'अय, होले आद किर्रिमबि'ओ। अरा इन्द्रिइम कत्‍था निमा गे नना पोलना मल र'ओ।
इकला येसुसी चेलर गलिलेया नू रहचर ख़ने येसुस आरिन बाचस, “मनवा ख़द्दन ऎन आलर ही ख़ेक्खा नू धरतार'ओन कालोन। 
अरा आर एंगन पिटा ख़च्‍चोर, लिकिन तीसर उल्‍ला उज्‍जा चो'ओन।” इदिन मेंजर ती आर नगदे हेन्‍दो मंजर।
इकला येसुस अरा आसी चेलर कफरनहूम अंड़सियर ख़ने धर्मेसी मन्दिर ता ऊज'उर पतरस गुसन बरचर ती मेंजर, “एन्‍देर निम्‍है गुरुस धर्मेसी मन्दिर ही मालगुजारी चि'अदस का मला?” 
आस बाचस, “हाँ, चि'अदस।” आस एड़पा बरचस, ख़ने येसुस आसी मेन्ना ती मुन्‍देम आसिन बाचस, “अना सिमॊन, नीन एन्‍देर सोचदय? ख़ॆख़ेल ता बॆलर मालगुजारी नॆखअय ती हो'अनर? तम्‍है ख़द्दर ती का नन्‍नर ती?” 
पतरस बाचस, “नन्‍नर ती।” येसुस आरिन बाचस, “होले ख़द्दर अम्‍बरर केरर। 
अन्नु हूँ इदगेका नाम आरिन अम्‍बोत मूड़त'आ। औंगे नीन समुदर नू कला ती गरी बॆचा। अरा एका इंजो मुन्‍द बझर'ओ अदिन हो'आ। अदही बइय्यन चलख़'आ, निंगा ओन्‍टा ढिबा ख़क्‍ख्र'ओ। अदिनिम हो'आ ती एंग्‍हा अरा निंगा गे चि'अके उइय्के।”
आ बारी चेलर येसुस गुसन बरचर ती मेना हेलरर, “मेर्ख़ा राजी नू नॆ कोहाँ र'ई?” 
ख़ने येसुस ओन्‍टा सन्नी ख़द्दासिन हेद्दे मीख़ियस ती आर ही मझी नू इजताचस, 
अरा बाचस, “ऎन निमन मानिम ब'अदन, एका गूटी नीम निम्‍है पाप ती किर्रोर ती सन्नी ख़द्दर बेसे मल मनोर, नीम मेर्ख़ा राजी नू कोर'आ पोल्‍लोर। 
एका ओर्तोस तंगन ई ख़द्दस लेक्‍खा लुदऊ सोच'ओस, आस मेर्ख़ा राजी नू कोहाँ मनोस।
एका ओर्तोस ई बेसे ओन्‍टा सन्नी ख़द्दासिन एंग्‍है बदली नू इंझ्रदस आस एंगन इंझ्रदस। 
अरा इबड़ा सन्नीर एका ओर्तोस एंगन पत्त'अदस, आसिन नीन पाप नना गे नन्‍दय होले, निंग्‍है ख़ेसेर नू ओन्‍टा कोहाँ पखनन हें'अरकी निंगन समुदर नू मुलख़त'अना चि'अना निंगा गे दौ र'ई। 
मूड़ना चडडे ख़ॆख़ेल गे ओहरे, एन्‍देरगेका अदही आलॊ आलारिन पाप नना गे मूड़त'ई। एन्ने मूड़ना ही गा बरना चाड़ र'ई, लिकिन नॆखअय ती मूड़ना मनी आस गे ओहरे। 
औंगे निंग्‍है ओन्‍टा ख़ेक्खा महले ख़ेड्डे निंगन पाप नन्‍त'ई होले, अदिन सम्ड़ह'आ। पाप नन्ना ती सम्ड़ह'आ गे आ ख़ेक्खन महले ख़ेड्डेन खंडना मनो होले हूँ अदिन खं‍डा चि'आ। पाप नन्ना चड्डे ऎंड़ ख़ेक्खा महले ऎंड़ ख़ेड्डे ही र'अनुम नरक नू हेबड़्रना ती, बिगर पाप नंजका ठुठा महले लेंगड़ा मनरकी धर्मेस गने जनमजुग ही उज्‍जना नू कोरना निंगा दौ र'ई। 
अरा निंग्‍है ओन्‍टा ख़न्‍न निंगन पपा नन्‍त'ई होले, अदिन सम्ड़ह'आ। पाप नन्ना ती सम्ड़ह'आ गे आ ख़न्नन टोटरना ओथ्रना मनो होले हूँ अदिन टोटर'आ ओथ्र'आ अरा हेबड़ा। पाप नन्ना चड्डे ऎंड़ ख़न्‍न र'अनुम नरक नू हेबड़्रना ती, बिगर पाप नंजका कना मनरकी धर्मेस गने जनमजुग ही उज्‍जना नू कोरना निंगा दौ र'ई।
चिहुंक र'आ का नीम इबड़ा सन्नी मधेर ती नॆकन हूँ अमके ख़ाँड़'आ। एन्‍देरगेका ऎन निमन मानिम ब'अदन का मेर्ख़ा नू आर ही पैकर एंग्‍है मेर्ख़ा ता बंगस गने सगरो र'‍अनर।
एकअम आलासी सौ गोटंग भेंडो र'ई, अरा अबड़ा ती ओन्‍टा इबस्र'ई क'ई होले, आस एन्‍देर ननोस? आस निनान्‍बे गोटन परता नू अम्‍बोस ती क'ओस अरा आ एबस्रकन मानिम नू बेद्दोस। 
ऎन निमन मानिम ब'अदन का आस अदिन ख़क्‍खोस होले, आस अबड़ा मल इबस्रका निनान्‍बे भेंडो ती ई भेंडो गे बग्‍गे खुसमार'ओस। 
एन्नेम दिम निम्‍है बबस एकास मेर्ख़ा नू र'अदस आसी मने एन्ने मलकी का इबड़ा सन्नी मधे ती ओन्‍टा हूँ नठार'ओ।
निंग्‍है भइय्योस निंग्‍है बिड़दो गुन्‍हा ननोस होले, कला ती ओर्तलेका र'अना बेड़ा आसी गुन्‍हन आसिन तेंगा। आस निंग्‍हैन मेनोस होले नीन निंग्‍है भइय्योसिन अउरिम ख़क्‍खकय। 
लिकिन आस निंग्‍हैन मल मेन्‍दस होले ओरोत महले दुई झन निंग्‍है गने हो'आ ती आस गुसन कला, होले उर्मी कत्‍था दुई महले तीन गोवाह ती ओट्टा ओक्‍कन नेक‍अन। 
आस आरहिन मल मेन्‍दस होले कलीसिया नू तेंगा चि'आ। अरा आस कलीसियन हूँ मल मेन्‍दस होले, नीन आसिन मल पत्त'ऊ महले ऊज'ऊ लेक्‍खा अख़के।
ऎन निमन मानिम ब'अदन, नीम ख़ॆख़ेल नू एन्‍द्रन नना माल चि'ओर अदिन धर्मेस हूँ नना माल चि'ओस, अरा नीम एन्‍द्रन ख़ॆख़ेल नू नना चि'ओर अदिन धर्मेस हूँ नना चि'ओस।
ऎन इदन हूँ निम्‍है ती ब'अदन, निम्‍है मधे ती इरिब आलर ख़ॆख़ेल नू एकअम कत्‍था गे ओन जिया मनोर ती ने'ओर होले, आद एंग्‍है मेर्ख़ा बंगस तरती आर गे मनो क'ओ। 
एन्‍देरगेका एक्‍सन ऎनोटा महले मूनोटा आलर एंग्‍है नामे ती ख़ॊड़्रनर असन ऎन आर ही मझी नू र'अदन।”
ख़ने पतरस येसुसी हेद्दे बरचस ती मेंजस, “अना उर्बायो, एंग्‍है भइय्योस एंग्‍है बिड़दो नू गुन्‍हा नन्‍तेम र'ओस होले, ऎन एवन्‍दा खेप आसिन छमा ननोन? सात खेप गूटी का?” 
येसुस आसिन बाचस, “ऎन निंगन ब'अदन, सात खेप मला, लिकिन सात ही सत्तर खेप गूटी।
मेर्ख़ा राजी ओन्‍टा बॆलस लेक्‍खा र'ई, एकास तंग्‍है जॊंख़र ती लेखा हो'आ बिद्दियस। 
एकाबारी आस लेखा हो'आ हेलरस ख़ने, ओर्त आलस आसी गुसन ओन्द्रतारस, आस दस हजार ढिबा नहड़ा मोक्‍का रहचस। 
लिकिन आसी गुसन तंग्‍है उर्बस बॆलस गे किर्त'आ गे एन्‍देर हूँ मल रहचा। औंगे आसी उर्बस, ईसिन अरा ईसी मुक्‍कन अरा ख़द्द-ख़र्रन‍ अरा इन्द्रिइम ईसी र'ई उर्मिन बीसा ती नहड़न चुकता नना आनियस।
ख़ने आस ख़ेडमूली खत्रस ती नॆचस, ‘अना उर्बायो, खतीर नना, ऎन उर्मिन किर्त'ओन चि'ओन।’ 
ख़ने आ उर्बस सोग्‍गे ईरियस ती अम्‍बियस चिच्‍चस अरा आसी नहड़न छमा नंजस चिच्च‍स।
लिकिन आ जॊंख़स उरखस ख़ने, तंग्‍है ओर्तो संगे जॊंख़ासिन ख़क्‍खियस, एकास आसी सौ दॆनारी नहड़ा मोक्‍का रहचस। आस आसिन धरचस ती आसी ख़ेस्रन पेदख़स, ऎ बग्‍गे एंग्‍है नहड़ा मोक्‍कादय अदिन किर्त'आ चि'आ बाचस। 
अन्‍ति आसी संगे जॊंख़स आसी ख़ेडमूली खत्रस ती गोहर'आ हेलरस, ‘खतीर नना, ऎन उर्मिन किर्त'ओन चि'ओन।’ 
लिकिन आस आसिन मेना गे मने मल नंजस, लिकिन होच्‍चस ती जेहेल नू गूड़चस चिच्‍चस का एका गूटी नहड़न मल किर्त'ओस आ गूटी अइय्यम र'ओस। 
आसी नन्ना संगे जॊंख़र इबड़ा मंजकी रहचा अदिन ईरयर ख़ने, नगदे हेन्‍दवारर अरा केरर ती उर्मी कत्‍थन तम्‍है उर्बासिन तिंगियर।
ख़ने आसी उर्बस आसिन मॆख़ताचस ती बाचस, ‘अना मलदौ जॊंख़ायो, नीन गा एंगन गोहरारकय, ख़ने ऎन निंग्‍है नहड़न उर्मिन अम्‍बकन चिच्‍कन। 
औंगे ऎन एकासे निंगन सोग्‍गे ईरकन अन्नेम निंगा हूँ निंग्‍है संगे जॊंख़स मइय्याँ सोग्‍गे ऎरना रहचा।’ 
अरा आसी उर्बस गोसा मंजस ती तंग्‍है उर्मी नहड़न चि'अना गूटी आसिन दंडे चि'उर ही ख़ेक्खा नू चिच्‍चस उइय्यस।
नीम निम्‍है भइय्योसिन जिया ती छमा मल ननोर होले, अन्नेम निम्‍है मेर्ख़ा ता बबस हूँ निमन छमा मल ननोस।”
येसुस इबड़ा कत्‍थन आना ख़च्‍चियस ख़ने आस गलिलेया जिला ती उरखस ती यरदन ख़ाड़ ही आ पक्‍खे यूदेया जिला नू बरचस। 
अरा कोहाँ गोंहड़ा आसी ख़ॊख़ा गुड़ीयारा, अरा असन आस आर ही रोगेन कोड़े नंजस।
जोक्‍क फरिसीर आसिन बिढ़'आ गे आसी हेद्दे बरचर ती ब'आ हेलरर, “ओन्‍टा आलस गे तंग्‍है आलिन इन्द्रिइम चड्डे अम्‍बरनख्रना यहूदी धरम ही नॆग लेक्‍खा मानिम र'ई का?” 
आस आनाकिर्ताचस “एन्‍देर नीम नेम्हा पुथी नू मल्‍ला पढ़चका का? इकला धर्मेस ख़ॆख़लन गढ़चस, आस आरिन मॆत मुक्‍का गढ़चस।” 
अरा बाचस, “ ई चड्डे आलस तंग्यो तम्‍बन अम्‍बरकी तंग्है ‍आली गने र'ओस। आर इरबरदिम ओन्‍टा आल लेक्‍खा मनोर। 
औंगे अक्‍कु आर धर्मेसी ऎरना नू ऎंड़ मला ओन्‍टा आल हिकनर। औंगे नॆकन धर्मेस जोड़चस आरिन नॆ हूँ अम्‍बोर छिंडा।”
अबड़र आसिन बाचर, “होले एन्‍देरगे ओन्‍टा आलस अम्‍बरनख्रना ही पत्त नू लिखचका चिठी चि'अरकी तंग्‍है आलिन अम्‍बा गे मूसस आनियस?” 
येसुस आरिन आनाकिर्ताचस, “मूसस गा निम्‍है बेड़हा जिया चड्डेम मुक्‍कन अम्‍बरनख्रना चिठी चि'आ ती अम्‍बा गे चिच्‍चस। लिकिन हुल्‍लो नू अन्ने मल रहचा। 
अरा ऎन निमन ब'अदन का एकअम ओर्तस नन्‍ना आलस गुसन काना पाप ती नन्‍ना चड्डे तंग्‍है आलिन अम्‍दस ती नन्‍ना आलिन बेंज्रदस होले, आस नन्‍ना आली गुसन काना ही पाप नन्‍दस।”
ख़ने चेलर आसिन बाचर, “मॆतासी अरा मुक्‍का गने एन्ने दसा र'ई होले, मल बेंज्रना दौ हिके।” 
येसुस आरिन बाचस, “ओर्मर ई कत्‍थन इंझ्र'आ पोल्‍लोर, लिकिन अबड़र लेका इंझ्र'आ ओंगोर नॆका ई दान चीतारकी र'ई। 
एन्‍देरगेका जोक्‍क करबेलवर एन्ने र'अनर नॆ अयंग ही ओदर तिम एन्ने कुन्‍द्रकानर। अरा जोक्‍क करबेलवर एन्ने र'अनर, नॆकन आलर कमचर। अरा जोक्‍क करबेलवर एन्ने र'अनर एकाबड़र मेर्ख़ा राजी गे तमन करबेलवा कमचकानर। नॆ इदन इंझ्र'आ ओंगो आर इंझ्र'ओर।”
ख़ने आलर तंग्‍है सन्नी ख़द्दारिन येसुस गुसन ओन्द्रर का आस ख़द्दर ही म‍इय्‍याँ तंग्‍है ख़ेक्खा उइय्योस ती बिन्‍ती ननोस। लिकिन चेलर आरिन केप्‍पर। 
लिकिन येसुस आरिन बाचस, “ख़द्दारिन एंग्‍है गुसन बर'आ चि'आ, आरिन अमा छेक'आ, एन्‍देरगेका नॆ इबड़ा ख़द्दर लेक्‍खा र'अनर, आरिनिम धर्मेस राजी ननोस।” 
फिन येसुस आर ही म‍इय्‍याँ ख़ेक्खा उइय्‍यस ती असलेक किर्रिम बिच्‍चियस।
ओंग्‍होल ओर्त आलस येसुसी गुसन बरचस ती बाचस, “अना गुरु, मुंजामलका उज्‍जना ख़क्‍खा गे ऎन एन्‍देर दौ नलख नन्ना र'ई?” 
येसुस आसिन बाचस, “नीन एंग्‍है ती दौ ही पत्त नू एन्‍देरगे मेन्‍दय? धर्मेस लेका दौ र'अदस, अन्‍ति नीन जनमजुग उज्‍जना नू कोर'आ बेद्ददय होले, पॆसकन पॆस्र'आ।” 
आ आलस मेंजस, “एका पॆसका?” येसुस बाचस, “ईद का, अमके पिटा, नन्‍ना आली गुसन अमके काला, अमके ख़ड़'आ, बेगर नू अमके ब'आ, 
तंग्‍है अयंग बंगन मईन नना, अरा तंग्‍है अरबर-परबर गने तंग्‍है लेक्‍खा चोन्‍हा नना।” 
आ जॊंख़स बाचस, “इबड़ा उर्मिन गा ऎन पॆस्रकन, अक्‍कु एंग्‍है नू एन्‍द्रा खंग्रकी र'ई?” 
येसुस आसिन बाचस, “नीन बड़ीयर मना बेद्ददय होले, कला, निंग्है खुर्जिन बीसा ती मलकर गे चि'आ, फिन निंगा मेर्ख़ा नू खुर्जी ख़क्‍ख्र'ओ। फिन बरा ती एंग्‍है गने चॊंख़्र'आ।” 
लिकिन आ जॊंख़स हेन्‍दवारस ती किर्रिम बिच्चियस, एन्‍देरगेका आस नगदे उरुब रहचस।
ख़ने येसुस तंग्‍है चेलर ती बाचस, “ऎन निमन मानिम ब'अदन का उरुब आलर मेर्ख़ा राजी नू कोरना कोड़हे सस्‍ती र'ई। 
निम्‍है ती अउरिम ब'अदन का उरुब आलस धर्मेसी राजी नू कोरना ती ओन्‍टा ऊंट सुजी ही भों‍का नू तुरदना सेब्‍बा र'ई।” 
इदिन मेंजर ती चेलर नगदे अनचकरर ती बाचर, “ख़ने नॆ नाड़र'आ ओंगोर?” 
येसुस आर ही तरा इरियस ती बाचस, “आलर ती गा ईद मना पुल्‍ली, लिकिन धर्मेस ती उर्मी दिम मना उंगी।”
तहाँ पतरस आसिन बाचस, “ऎरा, ऎम गा उर्मिन दिम अम्‍बकम ती निंग्‍है ख़ॊख़ा चॊंख़्रकादम, होले एमा गे एन्‍द्रा ख़क्‍ख्र'ओ?” 
येसुस आरिन बाचस, “ऎन निमन मानिम ब'अदन का इकला पुना सौंसे मनो अरा मनवा ख़द्दन ऎन एंग्‍है ओहमा ही बॆल-गदिया नू ओक्‍कोन, आ बारी एंग्‍है गने चॊंख़्रका नीम हूँ बारा गोटा बॆल-गदिया नू ओक्‍कोर ती इस्राऎल ही बारा गोतरन नेंवई ननोर। 
अरा एका ओर्तस तंग्‍है एड़पा पली महले भ‍ईर महले बहिनर महले अयंग महले बंग महले ख़द्द-ख़र्रा महले ख़ल्‍लन एंग्‍है चड्‍डे अम्‍बका र'अदस, आस गे सौ गुना ख़क्‍ख्र'ओ अरा मुंजामलका उज्‍जना ख़क्‍ख्र'ओ। 
लिकिन अजम आलर नॆ अक्‍कु कोहाँ पद नू र'अनर, आर बरना उल्‍ला नू उर्मी ती किइय्‍या पद मनोर क'ओर। अरा अजम आलर नॆ अक्‍कु उर्मी ती किइय्‍या पद नू र'अनर, आर बरना उल्‍ला नू कोहाँ पद मनोर क'ओर।
मेर्ख़ा राजी गा ओर्त ख़ल्‍ल उर्बस लेक्खा र'ई। आस पैरिम अंगुर बटकी नू बनिहार हेलाब'आ उरखस। 
अरा आस बनिहार आलारिन बीड़ी पुत्ता गूटी ही बनी नन्‍ना ही ओन दॆनारी चि'ओन बाचास ती आरिन तंग्‍है अंगुर बटकी नू तइय्यस।
अरा पैरी नौ बजे मंजा ख़ने आस उरखस ती नन्ना आलारिन बजार नू बेगर नलख इज्‍जका ईरयस। 
अरा आरिन बाचस, ‘नीम हूँ अंगुर बटकी नू कला, अरा ऎ बग्‍गे चि'अना र'ई अदिन ऎन निमा चि'ओन।’ 
होले आर हूँ केरर। अउर ओंग्‍होन आस लोहाड़ी बारा बजे अरा ओनबीड़ी तीन बजे उरखस ती अन्नेम नंजस।
अरा पुत्तबारी पांच बजे उरखस ती आस नन्‍नारिन बेगर नलख इज्‍जका ईरयस ती बाचस, ‘नीम इसन एन्‍देर नना बेगर नू इज्‍जकादर?’ अबड़र बाचर, 
‘एमन नॆ हूँ बनी मल हेलाबाचर।’ आस आरिन बाचस, ‘नीम हूँ अंगुर बटकी नू कला।’
बीड़ी पुत्तिया ख़ने, उर्बस तंग्‍है भंडारीसिन बाचस ‘बनीहारिन मॆख़ा ती ख़ॊख़ा हेलरकर ती मुन्‍द हेलरका गूटी ओर्मर गे बनी चि'आ उइय्या।’ 
एका ओर्तर पुत्तबारी पांच बजे हेलरका रहचर आर बरचर, आर ओर्त ओर्त ओन ओन दॆनारी ख़क्‍खियर। 
नॆ मुन्‍द बरचर आर सोच'आ लगियर का नमा गे बग्‍गे ख़क्‍ख्र'ओ, लिकिन आर हूँ उनिम उनिम दॆनारी ख़क्‍खियर। 
अदिन इंझ्रर ती आर ख़ल्‍ल उर्बस मइय्याँ कुनमुनर'आ ती ब'आ हेलरर, 
‘इबड़ा ख़ॊख़ातर एगघड़ी नलख नंजर, अरा आरिन नीन एम्‍है लेक्‍खा कमचकय, लिकिन ऎम बीड़ी पुत्ता चिर्खी चेड्डकम अरा बिड़ना मोक्‍कम।’
लिकिन आस आर ती ओर्तोसिन आनाकिर्ताचस, ‘अना संगी ऎन निंगन मल डाहदन। एन्‍देर नीन एंग्‍है ती ओन दॆनारी हो'आ गे मल गच्‍छरकाचकय? 
एवन्‍दा निंग्‍है र'ई अदिन हो'आ ती कला। एंग्‍है मने र'ई का ऎन ऎ बग्‍गे निंगा चि'ओन आ बग्‍गे पिसतस गे हूँ चि'ओन। 
एन्‍देर ईद जॊगे मल्‍ला का ऎन एंग्‍है जिनिस ती एन्‍देर नना बेद्दोन अदिन ननोन? नीन एंग्‍है दौ र'अना चड्डे एंगन अड्डे ऎरदय का?’
एन्नेम ख़ॊख़ान्‍तर, मुन्‍द मनोर, अरा नॆ मुन्‍द र'अनर, आर ख़ॊख़ा मनोर।”
येरुसलॆम कालो बारी येसुस तंग्‍है बारो चेलारिन भिन्‍गे मीख़ियस अरा डहरे नू बाचस। 
“ऎरा, नाम येरुसलॆम काला लगदत। मनवा ख़द्दन ऎन असन मुध नैगर अरा नॆग सिखाब'उर ती हॆंर'ओन। अरा आर एंगन पिटा गे बदी ननोर। 
अरा नॆ यहूदी मलनर आर ही ख़ेक्खा नू एंगन हींड़'आ गे तुप्‍प'आ गे अरा कोर्रा ती लौ'आ गे क्रुस नू अरग'आ ती पिटा गे चि'ओर। लिकिन ऎन उल मुन्‍द नू केचका ती उज्‍जा चो'ओन।”
तहाँ जेबदयुसी तंग्‍आली तंग्‍दाबगर गने येसुस गुसन बरचा ती ऒड़ लग्‍गिया ती आस ती इन्द्रिइम नॆचा। 
आस अदिन बाचस, “नीन एन्‍देर बिद्ददी?” आद आसिन बाचा, “नीन एंग्‍है ती गच्‍छर'आ का नीन राजी ननो बारी एंग्‍है इबड़ा इरिब ख़द्दर ओर्तोस निंग्‍है तीना ओर्तोस निंग्‍है डेब्‍बा ओक्‍कोर।”
येसुस आनाकिर्ताचस, “नीम एन्‍दरन ने'अदर अदही माने बलदर। ऎन एका रकम सस्‍ती सह'‍ऊ र'अदन अन्ने सस्‍ती नीम सह'आ ओंग्दर?” अबडर बाचर, “ऎम ओंगोम।” 
येसुस आरिन बाचस, “ ऎन एका रकम सस्‍ती सह'ऊ र'अदन अन्ने सस्‍ती नीम सह'ओर। लिकिन नॆ एंग्‍है तीना अरा डेब्‍बा ओक्‍कोर ती एंग्‍है गने राजी ननोर, अदही फैसला धर्मेस नन्दस। आस अदन फैसला नंज ख़च्‍चिकादस।”
दसों चेलर इदिन मेंजर ख़ने अबड़ा इरिब भइय्योर म‍इय्याँ गोसा मंजर। 
लिकिन येसुस आरिन तंग्‍है गुसन मीख़ियस ती बाचस, “नीम अख़दर का ई ख़ॆख़ेल नू बॆलर ‍अरा राजीख़ापुर तम्है आलर म‍इय्‍याँ आकुस ऎदनर ती आरिन राजी नन्नर। 
लिकिन निम्‍है नू एन्ने मल मनो, नीक‍ईम निम्‍है नू कोहाँ मना बेद्ददस होले, आस नन्नर गे तेतर-सुसर ननुस मन्दस नेक‍अन। 
अरा नीक‍ईम निम्‍है मझी नू पहिल अड्डा मना बेद्ददस, आस निम्‍है बिट्ठी ननू जॊंख़स लेक्‍खा तेतर-सुसर नन्ना र'ई। 
एन्‍देरगेका मनवा ख़द्दन ऎन आलारिन तेतर-सुसर नन्त'आ गे मला आलर गे तेतर-सुसर नना गे, अरा आलारिन तम्‍है पाप ही दंडे ती नाड़ा गे दाँड़े लेक्‍खा एंग्‍है मने ती खे'आ गे ख़ॆख़ेल नू बरचकन।”
अरा येसुस अरा आसी चेलर येरिहॊ नगरे ती उरखा लगियर ख़ने, ओन्‍टा कोहाँ गोंहड़ा आर ही ख़ॊख़ा बर'आ लगिया। 
अरा दुई झन अन्धहा आलर डहरे ही कूटी नू उक्‍का रहचर। इकला आर मेंजर का येसुस आ डहरे ती कट्टालदस, ख़ने आर चिच्चियारनुम ब'आ हेलरर, “अना येसु! दाऊदसी ख़द्दायो! एम्‍‍है म‍इय्‍याँ सोग्‍गे ऎरा।” 
लिकिन आलर आरिन केप्‍पर, “कलेकसे र'आ।” लिकिन आर अउरिम चिच्चियार'आ हेलरर, “अना दाऊदसी ख़द्दायो! एम्‍‍है म‍इय्‍याँ सोग्‍गे ऎरा।” 
येसुस इदिन मेंजस ती इज्‍जस अरा आरिन मीख़ियस ती बाचस, “नीम एन्‍देर बेद्ददर का ऎन निमा गे ननोन?” 
अन्‍धहर आसिन बाचर, “अना उर्बायो! ऎम ऎरा बेद्ददम।” 
येसुस सोग्‍गे ईरियस ती आर ही ख़न्‍नन एंसड़स। ख़ने आर आ बारिम ऎरा हेलरर, अरा आसी ख़ॊख़ा गुड़ियारर।
फेन येसुस अरा आसी चेलर येरुसलॆम गुसन अंड़सियर, अरा जैतून मन्न परता नू बॆतफगे नू बरचर। ख़ने ऎंड़ चेलारिन एन्ने बाचस ती तइय्यस, 
“मुन्‍दहारे ता पद्दा नू कला, अइय्या कोरना गनेम लॆम ओन्‍टा गदही खुटुरका अरा अदही गने ख़द्दो निमा ख़क्‍ख्र'ओ। अबड़न बिछ्र'आ ती एंग्‍है गुसन ओन्‍द्र'आ। 
अरा नीकईम निमन एन्‍देर ननालदर ब'अरकी मेनोर होले, नीम ब'अके एम्‍है उर्बस गे इदही चाड़ र'ई, अरा आस अबड़न लॆम तइय्योस चि'ओस।”
ईद इदगे मंजा का धर्मेसी कत्‍था तिंगुर ती बातारकी रहचा आद मनो, एकासे का,
“येरुसलॆम ता आलारिन ब'आ,‘ऎरा, निंग्‍है बॆलस निंग्‍है गुसन बर'आलदस।आस लुदऊ र'अस, अरा गदहा नू ओक्‍कदस ती,गदही ख़द्द नू ओक्‍कदस ती बरदस’।”
अबड़ा ऎंड़ चेलर केरर ती एकासे येसुस बाचकाचस अन्नेम नंजर। 
गदही अरा ख़द्दोन येसुस गुसन ओन्द्रर, अरा अदही म‍इय्‍याँ तम्‍है किचरी गुट्ठिन नंजर, अरा येसुस अइय्‍या उक्‍कियस। 
ख़ने कोड़हे आलर तम्‍है किचरी गुट्ठिन डहरे नू अट्टियर, अरा नन्नर मन्न ता डहुड़न खं‍डियर ती डहरे नू अट्टियर। 
आसी मुन्‍द ईकुर अरा ख़ॊख़ा ईकुर चिच्चि‍यारनुम ब'आलियर,“दाऊदसी ख़द्दस गे महबा मनन!धर्मेस ईसिन बरकत नन्‍दस नॆ उर्बासी आकुस गने बरदस।उर्मी ती म‍इय्याँ मेर्ख़ा नू र'ऊ धर्मेसी महबा मनन!”
आस येरुसलॆम नगरे नू कोर्चस ख़ने, सौंसे नगरे ता आलर अकबकरर केरर, अरा मेंजर, “ईस एका ओर्तस?” 
अरा आलर बाचर, “गलिलेया जिला ही नासरेत पद्दा ता धर्मेसी कत्‍था तिंगू येसुस।”
येसुस धर्मेसी मन्दिर चाली नू कोर्चस। असन आलर दाँड़े नन्ना ही मेक्‍खोन ख़ॆंदा पिटालियर। ख़ने येसुस आरिन अइय्या ती बहरी ओथ्रस अरा रोम राजी ता ढिबन धर्मेसी मन्दिर ही ढिबा नू बदलुर ही कं‍डोन, अरा पेरवाँ बीसुर ही मचियन हूँ बिड़दाचस चिच्‍चस। 
अरा आस बाचस, “नेम्हा पुथी नू ईद एन्ने लिख्रकी र'ई का,‘एंग्‍है मने र'ई का एंग्‍है एड़पन एंगन ओहमा नन्ना अरा बिन्‍ती नन्ना ही एड़पा ब'ओर।’लिकिन नीम इदिन डाकुर ही अड्डा कमचका चिच्कादर।”
अन्धहा अरा लेंगडर धर्मेसी मन्दिर नू आसी गुसन बरचर, अरा आरिन आस कोड़े नं‍जस। 
लिकिन मुध नैगर अरा नॆग सिखाब'उर इबड़ा अकबक नलख गुट्ठिन ईरयर एकदन येसुस नंजस। अरा ख़द्दर धर्मेसी मन्दिर नू “दाऊदसी ख़द्दस गे धर्मेसी महबा मनन” एन्ने चिच्चियारनन मेंजर। ख़ने आर कैर मं‍जर, 
अरा येसुसिन बाचर, “नीन मेन्दय का ई ख़द्दर एन्‍देर ब'आलनर?” येसुस बाचस, “हाँ, एन्‍देर नीन नेम्हा पुथी नू इकलअम मल्‍ला पढ़चका का: ‘ख़द्दर अरा बॊलॊ ख़द्दर ही बई ती नीन ओहमा ख़क्‍खकय?’” 
अरा आस आरिन अम्‍बियस ती बेतानिया पद्दा केरस अरा माख़ा असन रहचस।
पहपहरना बेड़ा येसुस एकाबारी येरुसलॆम नगरे गे किर्रालियस ख़ने, आस गे कीड़ा लग्‍गिया। 
डहरे नू ओन्‍टा अंजीर मन्‍नन ईरयस ती आस अदही गुसन केरस। लिकिन अइय्या अतख़न अम्‍बर एन्‍दरन हूँ मल ख़क्‍खियस ती अदिन आनियस, “अक्‍कु ती इकला हूँ मल ख़ंज'ओय!” अरा अंजीर मन्न लॆम ख़इय्या केरा। 
अरा इदिन ईरियर ती चेलर अकबक मंजर अरा अबड़र बाचर, “ई अंजीर मन्न लॆम एकासे ख़इय्या केरा?”
ख़ने येसुस आरिन आनाकिर्ताचस, “मानिम ऎन निमन ब'अदन, नीम पत्त'ओर अरा मल धुकचुक्र'ओर होले, ई अंजीर मन्न गे मंजकी र'ई अदिन लेका मला, लिकिन ई परतन हूँ ब'आ ओंग्दर, ‘चड्र'अय ती कलय समुदर नू खत्र'अय’, अरा अन्नेम मनो। 
अरा उर्मिन नीम पत्त'आनुम निम्‍है गोहरारना नू ने'ओर, अबड़ा उर्मी निमा ख़क्‍ख्र'ओ।”
तहाँ आस धर्मेसी मन्दिर नू केरस ती सिखाब'आ लगियस ख़ने, मुध नैगर अरा सेयान आलर आसी गुसन बरचर ती आसिन मेंजर, “नीन इबड़ा नलखन नॆखा आकुस ती ननालदय? अरा निंगा इबड़न नन्ना ही आकुस नॆ चिच्‍चा?” 
येसुस किर्त'अर बाचस, “ऎन हूँ निमन ओन्‍टा कत्‍था मेन्‍दन। अदिन किर्त'अर तेंगोर होले, ऎन हूँ निमन तेंगोन का ऎन इबड़ा नलखन नॆखा आकुस ती नन्‍दन। 
यॊहनस गे नॊड़रत'अना ही आकुस धर्मेस चिच्‍चस का आलर चिच्‍चर? अदिन एंगन तेंगा।” ख़ने आर ताम तामिम कछनख्रर ती बाचर, “नाम धर्मेस आकुस चिच्‍चस ब'ओत होले, आस नमन ब'ओस, ‘अन्नु हूँ नीम एन्‍देरगे यॊहनसिन मल पत्ताचकर?’ 
लिकिन आलर आकुस चिच्‍चर ब'ओत होले, आलर ती इल्चका र'ई। एन्‍देरगेका ओर्मर यॊहनसिन धर्मेसी कत्‍था तिंगू मननर।” 
औंगे आर येसुसिन किर्त'अर बाचर, “ऎम बलदम।” ख़ने येसुस आरिन बाचस, “नीम एंगन मल तिंकर औंगे ऎन हूँ निमन मल तेंगोन इबड़ा नलखन नॆखा आकुस ती नन्दन।ऎंड़ ख़द्दर ही जोक्‍खा ख़ीरी
नीम एन्‍देर इदही पत्त नू सोचदर? एकअम आलासी ऎनोटा ख़द्दर रहचर। आस कोहँस गुसन केरस ती बाचस, ‘बेटा, इन्ना अंगुर बटकी नू नलख नना कला।’ 
आस आनाकिर्ताचस, ‘ऎन मल क'ओन।’ लिकिन ख़ॊख़ा पस्‍तारस ती केरस। 
फेन तम्‍बस सन्निस गुसन केरस ती अन्नेम बाचस। आस आनाकिर्ताचस, ‘कालदन।’ लिकिन मल केरस। 
इबड़र ती एका ओर्तर तम्‍बासी मने लेक्‍खा नंजर?” अबड़र बाचर, “कोहँस।” येसुस आरिन बाचस, “ऎन निमन मानिम ब'अदन का ऊज'उर अरा खिल्डिर निमन ती मुन्‍द धर्मेसी राजी नू कोरनर। 
एन्‍देरगेका यॊहनस गा उज्‍जा गे उजगो डहरेन ऎद'आ गे निम्‍है गुसन बरचस। आसिन नीम मल पत्ताचकर, लिकिन ऊज'उर अरा खिल्डिर आसिन पत्ताचर। अन्‍ति नीम इदिन ईरकर ती ख़ॊख़ा हूँ आसिन पत्त'आ गे मल पस्‍तारकर।
अउर ओन्‍टा जोक्‍खा ख़ीरिन मेना, ओन्‍टा ख़ल्ल उर्बस रहचस। आस ओन्‍टा अंगुर ही बटकी हंड़चस, अरा ओनबेंड़र'आ कुर्गस, अरा अइय्या अंगुर ती रासी ओथ्र'आ गे चचड़ी नू कुंडा कमचस, अरा ख़ापा गे मचा कमचस, अरा अदिन उर्बर गे ठिका चिच्‍चस ती नन्ना राजी किर्रिमबिच्चियस। 
फिन खंजना ही बेड़ा अंड़सिया ख़ने आस जॊंख़ारिन ठिका होच्चका उर्बर गुसन हिसा ओन्‍द्र'आ गे त‍इय्‍यस। 
लिकिन आर आसी जॊंख़ारिन धरचर अरा ओर्तोसिन लौचर, अरा नन्नासिन पिटियर अरा अउर ओर्तासिन पख़ना ती लोड़गर। 
फिन आस मुन्‍द ता जॊंख़र ती बग्‍गे नन्ना जॊंख़ारिन त‍इय्‍यस। अरा आर आरिन हूँ अन्नेम नंजर। 
छेद्दे नू आ उर्बस एन्ने सोच'अरकी तंग्‍दासिन आर ही गुसन त‍इय्‍यस का आर एंग्दासिन म‍ईन ननोर।
लिकिन ठिका होच्चका उर्बर तंग्‍दासिन ईरियर ती ताम ताम बाचनखरर, ईसिम गा पुंजी हिकदस, बरा नाम ईसिन पिटोत ती ईसी बटकी आबोन हो'ओत। 
अन्नेम आर आसिन धरचर अरा अंगुर बटकी ती बहरी ओथ्रर ती पिटियर। 
औंगे अंगुर बटकी उर्बस बरदस ख़ने, अबड़ा ठिका होच्‍चका उर्बर गने एन्‍देर ननोस?”
अबड़र आसिन बाचर, “आस अबड़ा मलदौ आलारिन पिटा ख़च्‍चोस, अरा अंगुर बटकी ही ठिका नन्‍ना उर्बर गे चि'ओस नॆ आस गे ख़ंजपा आबोन ख़ंजना बेड़ा नू अंड़सत'ओर।” 
येसुस आरिन बाचस, “नीम नेम्हा पुथी नू इदन मल्‍ला पढ़चका का?‘एका पखना आबोन राजमिस्‍त्रीर तरकूटी ताड़चका रहचर,आ पखना दिम गोट्टा एड़पन बड़ियर ननू पखना मंजा केरा।उर्बस इदन नंजस,अरा नम्‍है ऎरना नू ईद अकबक र'ई।’
औंगे ऎन निमन ब'अदन का धर्मेसी राजी निम्‍है ती होतार'ओ अरा अदही ख़ंजपा चि'अना आलर गे चीर'ओ। 
अरा ई पखना नू खत्तर'ओर अबड़ा ओर्मर कुटकूटा मनोर क'ओर, अरा नॆखा म‍इय्याँ आद खत्तर'ओ आरिन ख़ोसो चि'ओ।”
मुध नैगर अरा फरिसीर येसुसी जोक्‍खा ख़ीरिन मेंजर ख़ने, आर अगमाचर का आस तम्‍है पत्त नू कछनख्रदस। 
अरा आर आसिन धर'आ बिद्दियर, लिकिन आलर ती इल्‍चियर का आर आसिन धर्मेसी कत्‍था तिंगुस मन'आलियर।
अउरिम येसुस जोक्‍खा ख़ीरी गुट्ठी ती तेंगा हेलरस। आस बाचस, 
“मेर्ख़ा राजी ओर्त बॆलस लेक्‍खा र'ई। आस तंग्‍दासी बेंजा गे कोहाँ बेंजा मंडी सराजमा नंजस। 
अरा इकला बेंजा मंडी सराजमा मंजका ख़ने, आस तंग्‍है जॊंख़ारिन एड्डका आलारिन बेंजा नू मॆख़'आ गे तइय्यस। आर बर'आ मल बिद्दियर।
औंगे आस अउरिम तंग्‍है नन्ना जॊंख़ारिन एड्डका आलारिन तेंगा गे तइय्यस। ‘ऎरा, ऎन मंडी खटच ख़च्‍चिकादन, मेक्‍खो अरा डढरका अड्डो गुट्ठी पिट्रकी र'ई, अरा उर्मी सर्चकी र'ई। बें‍जा मंडी ओना गे बरा।’ 
लिकिन आर तुस्‍सियर अरा तम्‍है तम्‍है नलख गे केरर। ओर्तोस ख़ल्‍ल गे अरा नन्नस ख़ॆंदा पिटा गे किर्रिम बिच्‍चियर। 
लिकिन नन्‍नर एंगरका रहचर आर आसी जॊंख़ारिन धरचर ती कांड़चर अरा पिटियर।
औंगे बॆलस कैरारस ती तंग्‍है फउदन तइय्यस ती अबड़ा पिटुरिन पिटियस अरा आर ही पद्दन बस्‍सियस चिच्‍चस। 
ख़ने आस तंग्‍है जॊंख़ारिन बाचस, ‘बेंजा मंडी गा सर्चकी र'ई, लिकिन एड्डका आलर जॊगे मल मंजर। 
औंगे दोप्‍फा डहरे तरा कला ऎ बग्‍गे आलर ख़क्‍ख्र'ओर ओर्मारिन बेंजा एड़पा नू एड़'आ ओन्‍द्र'आ।’ 
औंगे अबड़ा जॊंखर डहरे तरा केरर ती कोड़े मल कोड़े एवंदा आलारिन ख़क्‍खियर ओर्मारिन ख़ॊंड़चर, बेंजा एड़पा पाहियर ती निंदिया केरा।
लिकिन एकाबारी बॆलस मदी अड्डा नू ऎरा गे कोर्चस ख़ने, असन आस ओर्त बेंजा किचरी बिगर अत्तका आलासिन ईरयस। 
अरा आस आसिन मेंजस, ‘अना संगी, नीन इसन बिगर बेंजा किचरी अत्तका एकासे भितरी बरचकय?’ लिकिन आसी बई मल चलख़्रा। 
ख़ने बॆलस तंग्‍है जॊंख़ारिन बाचस, ‘ईसी ख़ेक्खा ख़ेड्डेन हें'आ ती बहरी ता ऊख़ा नू हेबड़ा चि'आ, अइय्या चींख़ना दरा पल्‍ल चब्रना मनो।’ 
एन्‍देरगेका एड्रका बग्‍गे र'अनर, लिकिन चज्‍जरका जुक्‍की र'अनर।”
फेन फरिसीर केरर ती भेंट मंजर ती कछनख्रर का येसुसिन आसी कत्‍था ती एकासे बझाब'ओत। 
आर जोक्को तम्‍है चेलारिन अरा हॆरॊदॆरिन येसुस गुसन ब'आ गे तइय्यर, “अना गुरु! ऎम अख़दम का नीन उजगो आलय अरा नीन धर्मेसी डहरेन मानी गने तेंगदय, नीन आलर एन्‍देर सोच'ओर अदही पत्त नू गुनन मल नन्‍दय, अरा नीन तीना मल ख़ाँड़दय। 
औंगे एमन तेंगा नीन इदही पत्त नू एन्‍देर सोचदय, यहूदी नॆग नमन कैसरस गे मालगुजारी चि'आ गे पॆस'ई का मला?”
लिकिन येसुस आर ही चतरा आबोन अक्‍खस ती बाचस, “नीम उतुरमाड़ू आलारो, एंगन एन्‍देरगे बिढ़दर? 
मालगुजारी चि'अना ही ओन्‍टा ढिबन ऎद'आ” ख़ने आर ओन रोमी ढिबन आस गुसन ओन्द्रर। 
अरा आस आरिन मेंजस, “ई छपा अरा नामे नॆखअय?” 
आर आसिन बाचर, “कैसरसी।” ख़ने आस आरिन बाचस, “औंगे कैसरस गे एन्‍देर चि'अना र'ई अदिन कैसरस गे चि'आ, अरा धर्मेस गे एन्‍देर चि'अना र'ई, अदिन धर्मेस गे चि'आ।” 
ख़ने आर येसुसी ई कत्‍थन मेंजर ती अनचकरर केरर अरा अम्‍बियर ती किरिम बिच्‍चियर।
अउलम, केचका ख़ॊख़ा उज्‍जा चो'अना र'अम मलकी ब'ऊ सदुकीर येसुस गुसन बर'अरकी मेंजर, 
“अना गुरु! मूसस एमा गे एन्ने पॆसका चिच्‍चस का, एकअम ओर्तस बिगर ख़द्द-ख़र्रा ही खे'अदस कादस, अरा आसी तंग्‍आली उज्‍जाली होले, आसी भइय्योस गे अदिन बेंज्रना ती केचका तंग्‍है भइय्योस गे ख़द्द कुन्‍द्रत'अना र'ई। 
ओंग्‍होन एम्‍है नू सात भइय्योर रहचर। कोहँस बेंज्रस ती बिगर ख़द्द-ख़र्रा केच्‍चस केरस चड्डे तंग्‍है आलिन भइय्योस गे अम्‍बियस केरस। 
मझलस अरा सझलस हूँ एन्नेम नंजर, अरा सातियो भइय्योर गुट्ठी इन्नेम बेंज्रर। 
ओर्मर ती ख़ॊख़ा आ मुक्‍का हूँ केच्‍चा केरा। 
अक्‍कुन एमन तेंगा, उज्‍जा चो'अना नू आद सतियो भइय्योर ती नॆखअय मनो, एन्‍देरगेका आद ओर्मर ही मुक्‍का मंजकीचा।”
येसुस आरिन आनाकिर्ताचस, “नीम नेम्हा पुथी नू उज्‍जा चो'अना ही पत्त नू एन्‍देर लिख्रकी र'ई अदिन बलदर अरा धर्मेस एन्‍देर नना ओंग्‍दस अदन हूँ बलदर, ई चड्डे नीम अन्नेम मलदौ सोचदर। 
एन्‍देरगेका केचका ती उज्‍जा चो'अना नू आलर अरा आलीर मल बेंज्रनर महले मल बेंजनर। लिकिन आर मेर्ख़ा नू मेर्ख़ा पैकर लेक्‍खा मनोर। 
लिकिन केचका ती उज्‍जा चो'अना ही पत्त नू एन्‍देर नीम धर्मेसी कत्‍थन मला पढ़चका का धर्मेस मूसस ती एन्‍देर बाचस? 
‘ऎन अब्राहम अरा इसाक अरा याकॊबसी धर्मे हिकदन।’ आस केचका आलर ही धर्मे मलदस, लिकिन आस उज्‍जना आलर ही धर्मेस हिकदस।” 
इदन मेंजर ती आलर आसी तेंगना ती अकबक मंजर केरर।
येसुस सदुकीर ही बईन उट्टस ब'अरकी फरिसीर मेंजर ख़ने, आर ख़ॊंड़रर ती भेंट मंजर। 
अबड़र ती ओर्तोस नॆ यहूदी नॆग गुट्ठिन दौले अक्‍खस, आस आसिन बिढ़'आ गे में‍जस, 
“अना गुरु! मूसासी नॆग नू उर्मी ती कोहाँ पॆसका एकदा हवे?” 
अरा येसुस आसिन बाचस, “नीन निंग्‍है धर्मे उर्बासिन निंग्‍है उर्मी जिया अरा निंग्है उर्मी बॊलता अरा निंग्है उर्मी लूर गने चोन्‍हा नना। 
कोहाँ अरा मुद्ध पॆसका गा ईदिम हवे। 
अरा ईद लेक्‍खा दोसरा पॆसका ईद हवे, ‘नीन निंगन एकासे चोन्‍हा नन्‍दय अन्ने निंग्‍है अर्बा-पर्बारिन चोन्‍हा नना।’ 
इबड़ा ऎंड़ पॆसका दिम सौंसे नॆग अरा धर्मेसी कत्‍था तिंगुर ही मूली हवे।”
फरिसीर ख़ॊड्रका रहचर ख़ने, येसुस आरिन में‍जस, 
“मसीसी पत्त नू नीम एन्‍देर सोचदर? आस नॆखअय बनस ता हिकदस?” अबड़र आसिन बाचर, “मसीस दाऊदसी ख़द्दस हिकदस।” 
आस आरिन में‍जस, “होले दाऊदस नेम्‍हा बॊलतस नू मन्‍दस ती आसिन एन्‍देरगे उर्बस ब'अदस। एकासे का,
‘धर्मे उर्बस एंग्‍है उर्बासिन बाचस का,नीन एंग्‍है तीना पक्‍खे ओक्‍करकी एंग्‍है गने राजी नना,ऎन निंग्‍है बैरीरिन नास नंज ख़च्‍चोन।’
दाऊदस आसिन ‘उर्ब’ मॆख़दस होले आस आसी बनस ता आलस एकासे मना ओंग्‍दस?” 
अरा नॆ हूँ इदही पत्त नू ओन कत्‍था हूँ आनाकिर्त'आ पोल्‍लर। अउला ती नॆका हूँ फिन आसिन मेना गे डिढ मल मंजा।
ख़ने येसुस गोंहड़ा ती अरा तंग्‍है चेलर ती बाचस, 
“नॆग सिखाब'उर अरा फरिसीर मूसासी गदिया नू उक्‍का र'अनर। 
औंगे उर्मिन आर निमन नना गे आनोर अदिन नना अरा मन'आ, लिकिन आर ही लेक्‍खा नलख अमके नना, एन्‍देरगेका आर ब'अनर लिकिन मल नन्नर। 
आर गा ओत्‍था चिर्खिन चॊद'आ गे जोगड़नर अरा अबड़न आलर ही ख़ेसेर नू लदनर, लिकिन ताम तम्‍है अंगली ती हूँ चॊद'आ मल बेद्दनर।
आर आलारिन ऎद'आ गे तम्‍है उर्मी नलखन नन्नर, आर तम्‍है ताबीजन चकड़ नन्‍नर अरा तम्‍है फुदनन जुर्त'अनर। 
अरा मदी गुट्ठी नू मईन अड्डा अरा गोड़हा एड़पा गुट्ठी नू मुध मचिया गुट्ठी नू ओक्कना, 
बजार गुट्ठी नू मोंजरा अरा आलर नू ‘गुरु’ बारना आर गे दौ लग्‍गी।
लिकिन नीम ‘गुरु’ अमके बार'आ, एन्‍देरगेका निम्‍है गा ओर्तलेका गुरु र'अस अरा नीम ओर्मर भइय्योर हिकदर। 
अरा ख़ॆख़ेल नू नॆकन हूँ बबा अमके ब'आ, एन्‍देरगेका निम्‍है ओर्तलेका बंगस र'अस, आस मेर्ख़ा नू र'अस। 
अरा नीम ‘मुद्धस’ हूँ अमके बार'आ, निम्‍है गा ओर्तलेका मुद्धस र'अस, आस मसीस। 
नॆ निम्‍है ती कोहाँ मना बेद्दोर आस निंग्‍है जॊंख़ मन्‍दस नेकअन। 
एन्‍देरगेका नॆ तमन कोहाँ ननो आर सन्नी नन्‍तार'ओर अरा नॆ तमन सन्नी ननो आर कोहाँ नन्‍तार'ओर।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम आलर ही मुन्‍दहारे मेर्ख़ा बलिन मुच्‍चदर। नीमिम हूँ कोरदर मला अरा कुर'उरिन हूँ कोर'आ मल चि'अदर।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम ओर्त आलासिन निम्‍है ख़ोंड़हा नू ओन्‍द्र'आ गे समुदर अरा ख़ॆख़ेल नू कुद्दका कुद्ददर। लिकिन आस ख़ोंड़हा नू बरदस होले निमन ती कोड़हे नरक ही ख़द्द कमदर चि'अदर।
निमा ओहरे, कना कड़हाब'उरो, नीम ब'अदर का ‘नीकईम धर्मेसी मन्दिर ही किरया मॊख़ोर होले आद एन्‍द्रा हूँ मल्‍ली, लिकिन नीकईम धर्मेसी मन्दिर ता सोना ही किरया मॊख़ोर होले, अदन पूरा नन्ना दिम र'ई।’ 
अना बोक्‍को अरा कना आलरो, एन्‍द्रा कोहाँ र'ई सोना का सोना आबोन नेम्‍हा ननू धर्मेसी मन्दिर? 
नीम अउरिम एन्ने ब'अदर, ‘नीकइम गोड़हा ही किरया मॊख़ोर होले आद एन्‍द्रा हूँ मल्ला, लिकिन अइय्या ता दाँड़े ही किरया मॊख़ोर होले, अदन पूरा नन्ना दिम र'ई।’ 
अना कना आलारो, एन्‍द्रा कोहाँ र'ई अरगका दाँड़े का दाँड़ेन नेम्‍हा ननू गोड़हा? 
औंगे नॆ गोड़हा ही किरया मॊख़दस आस अदही अरा ऎ बग्‍गे अइय्या र'ई अदही हूँ किरया मॊख़दस। 
अरा नॆ धर्मेसी मन्दिर ही किरया मॊख़दस आस मन्‍दिर ही अरा मन्‍दिर नू र'अदस आसी हूँ किरया मॊंख़दस। 
अरा नॆ मेर्ख़ा ही किरया मॊख़दस आस धर्मेसी बॆल-गदिया ही अरा अइय्या उक्‍कुसी हूँ किरिया मॊंख़दस।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम फुदेना, सौंप अरा जीरा ही गा दसवान्‍स चि'अदर। लिकिन नीम नॆग ही मुद्ध कत्‍था नेंवई, सोग्‍गे, पत्त'अना गुट्ठिन अम्‍बका चिच्कादर। इबड़न गा नन्ना र'ई अरा अबड़न अम्‍बना मल रहचा। 
अना कना कड़हाब'उरो, नीम सन्नी कत्‍थन गा कोड़हे चिहुंक नन्‍दर, लिकिन कोहाँ कत्‍थन चिहुंक मल नन्‍दर।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम मौनी दरा छिपन बहरी बहरी मंजदर, लिकिन निम्‍है भितरी चिबाख़ारना अरा लोभ निंदकी र'ई। 
अना कना फरिसीरो, मुन्‍द मौनी अरा छिपन भितरी मंज'आ का आद बहरी हूँ सफा मनो।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम चुन्ना ईगका मसड़ा लेक्‍खा र'अदर, आद बहरी ती गा फब'ई, लिकिन भितरी केच्चकर ही ख़ॊचोल अरा उर्मी बेसे कित्तका चंअना ती निन्‍दकी र'ई। 
एन्नेम नीम आलर गे उजगो ऎथ्रदर, लिकिन जिया भितरी उतुरमाड़ना अरा नॆग टांड़ना निंदकी र'ई।
अना उतुरमाड़ू नॆग सिखाब'ऊ अरा फरिसीरो, ओहरे निमा। नीम धर्मेसी कत्‍था तिंगुर अरा नन्ना उजगो आलर ही मसड़ा गुट्ठिन कमदर अरा अबड़न सिंगर'अदर। 
अरा नीम ब'अदर, ‘ऎम एम्‍है पूरखर ही परिया नू रहचकम होले धर्मेसी कत्‍था तिंगुर ही पिटना नू आर ही गने मल मेस्र'ओम दने।’ 
एन्ने ती गा नीम नीमिम तेंग्रदर का नीम धर्मेसी कत्‍था तिंगुरिन पिटुर ही ख़द्दर हिकदर। 
अरा नीम निम्‍है पूरखर ही ख़ॊख़ा ऎकदर अरा आर ही लेक्‍खा नलख नन्दर।
अना नेर्रे अरा करैत गुट्ठी लेक्‍खा बिक्‍ख ती निन्‍दका आलारो, नीम नरक ही मुंजा मलका दंडे ती एकासे बछ्र'ओर? 
औंगे मेना! ऎन निम्‍है गुसन धर्मेसी कत्‍था तिंगुरिन अरा लुरगर आलारिन अरा नॆग सिखाब'उरिन तइय्यालदन। आर ती जोक्‍कोरिन नीम पिटोर अरा क्रुस नू ठोक'ओर, अरा जोक्‍कोरिन गोड़हा एड़पा नू कोर्रा ल'ओर अरा ओन्‍टा नगरे ती नन्ना नगरे खेच्का कुद्दोर। 
औंगे उजगो आलस हाबेलसी पिट्रना ती धर्मेसी मन्दिर नू नेम्हा अड्डा अरा गोड़हा ही मझी नू नीम पिटका बराख़ियसी तंग्‍दस ज‍करियासी पिट्रना गूटी, नीम ख़ॆख़ेल नू पिटका उर्मी उजगो आलर ही बदी निम्‍है कुक्‍कु नू मनो। 
ऎन निमन मानिम ब'अदन, ‘नीम अरा निम्‍है पूरखर नंजका उर्मी मलदौ गे धर्मेस निमा गे दंडे चि'ओस।’
अना येरुसलॆम ता आलारो, नीम धर्मेसी कत्‍था तिंगुरिन पिटकर अरा नॆकन निम्है गुसन ऎन त‍इरकन आरिन पखना ल'अदर ती पिटदर। ढ़ॆर हॆल धर्मेस बिद्दयस का ख़ॆर तंग्‍है ख़द्दन डेना किइय्या ख़िवड़'ई, अन्नेम धर्मेस हूँ निम्है ख़द्दारिन ख़ेवड़'ओस, लिकिन नीम एन्ने नना मल चिच्‍चकर। 
ऎरा, निम्‍है एड़पा निमा उझड़ारका अम्‍बतार'ई। 
ऎन गा निमन ब'अदन, ‘नॆ उर्बासी नामे ती बरदस आस आसीस ख़क्‍खू र'अदस’ एन्ने नीम अरगी ब'अना बेड़ा गूटी नीम एंगन अउरिम मल ऎरोर।”
एकाबारी येसुस धर्मेसी मन्दिर ती उरखस ती कालियस ख़ने, आसी चेलर मन्‍दिर ही कम्रकन ऎद'आ गे आस गुसन बरचर। 
येसुस आरिन बाचस, “एन्‍देर नीम इबड़ा उर्मिन ऎरदर का? ऎन निमन मानिम ब'अदन, उन्‍दुल ई धर्मेसी मन्दिर उर्मी दिम धसतार'ओ कालो अरा उर्मी पखना अक्‍कुन र'ई आ अड्डा नू मल र'ओ।”
एन्ने बाचका ख़ॊख़ा येसुस चेलर गने जैतून परता केरस। ख़ने आसी चेलर भिनेम आसी हेद्दे बरचर ती बाचर, “एमन तेंगा, इबड़ा कत्‍था इकला मनो? निंग्‍है बरना ही अरा ख़ॆख़ेल मुं‍ज्रना ही एन्‍देर चिन्‍हा मनो?”
अरा येसुस आनाकिर्ताचस, “चिहुंक र'आ, निमन नीक‍ईम अम्‍बोर ठक'आ। 
एन्‍देरगेका नगदे आलर एंग्‍है नामे ती बर'अरकी ‘ऎन मसीस हिकदन’ ब'ओर ती कोड़हे आलारिन ठक'ओर। 
अरा नीम लड़ाई अरा लड़ाई ही हलन मेनोर, लिकिन अमके बयार'आ। एन्‍देरगेका इदही मन्ना चाड़ र'ई, लिकिन ईद मुंज्रना बेड़ा मल्‍ली। 
ओन्‍टा जातियर नन्ना जातियर ही बिड़दो नू, अरा ओन्‍टा राजी नन्ना राजी ही बिड़दो नू लड़ाई गे चो'ओ। कैनो अड्डा ख़ॆख़ेल नुक्रना मनो, अरा ख़ॆख़ेल नू अड्डा अड्डा अकाल मनो। 
लिकिन ईद ओर्मा गा खिलपत ही ऒरे मन्ना लेका हवे अरा अउरिम कोड़हे सस्‍ती बरना र'ई।
आर निमन सस्‍ती नना गे धर'ओर, अरा निमन पिटोर, अरा उर्मी राजी ता आलर नीम एंग्‍है गने चॊंख़्र'उर र'अना चड्डे निमन बिड़दो ननोर। 
आ बारी कोड़हे आलर एंग्‍है ती किर्रोर अरा ताम ताम धरतार नख्र'ओर अरा ओर्त ईरिब ही बैरी मनोर। 
अरा कोड़हे ठकवा धर्मेसी कत्‍था तिंगुर बोंग चो'ओर अरा बग्‍गेरिन भोड़ाब'ओर। 
मलदौ ही नीन्‍दना चड्डे बग्‍गे आलर ही चोन्‍हा ऎख़ो क'ओ। 
लिकिन नॆ तम्‍है उज्‍जना ही मुंज्रना गूटी सह'ओर आरिम जनमजुग ही दंडे ती बछर'ओर। 
अरा धर्मेसी राजी ही ई दौ कत्‍था सौंसे ख़ॆख़ेल नू मेन्‍द्र'ओ का उर्मी राजी ता आलर इदन मेनोर, फिन मुंज्रना अंड़सा ख़च्‍चो।
धर्मेसी कत्‍था तिंगुस दानियॆलसी बाचका लेक्‍खा, ‘नीम इकला आ उझड़'अना भंगड़भट्ठ ख़ाँड़ना आलॊन धर्मेसी मन्दिर ही नेम्‍हा अड्डा नू इज्‍जका ऎरोर’ (पढ़'उर बुझुर'आ हो'आ), 
अउला यूदेया जिला नू र'ऊ आलर परता म‍इय्याँ बोंके कालके। 
अरा एड़पा ही बहरी नू र'ऊ आलस तंग्‍है एड़पा नू एन्‍द्रा र'ई अदिन ओन्‍द्र'आ गे अम्‍बोर काला। 
अरा ख़ल्ल नू नलख ननू आलस तंग्है किचरिन हो'आ गे ख़ॊख़ा अम्‍बोस किर्रा। 
अबड़ा उल्‍ला नू ओत्‍था ऎख़ अरा ख़दमाख़ो मुक्‍कर गे कल्‍पारना मनो। 
गोहरार'आ का पइय्याँ उल्‍ला मलता ख़न्न ऎख़ना उल्‍ला निमा बोंगना अम्‍बो मना। 
एन्‍देरगेका फेन नगदे सस्‍ती मनो का धर्मेस ख़ॆख़ेलन गढ़चका उल्‍ला ती इन्ना गूटी अन्ने मल्‍ला मंजका, अरा ख़ॊख़ा हूँ अन्ने सस्‍ती मल मनो। 
उर्बस अबड़ा उल्‍लन मल घटा ब'अना होले, नॆ हूँ मल बछर'ओर दने। लिकिन तंग्‍है चज्जिका आलर चड्डे आस अबड़ा उल्‍लन घटा बाचकादस।
फिन नीक‍ईम निमन, ‘ऎरा, मसीस इसन र'अदस’ महले ‘असन र'अदस’ एन्ने ब'अदस होले, आसी कत्‍थन अमके पत्त'आ। 
एन्‍देरगेका जोक्‍कोर फसक‍ट'ओर ती ‘ऎन मसी हिकदन’ ब'ओर अरा जोक्‍कोर फसकट'ओर ती ‘ऎन धर्मेसी कत्‍था तिंगुस’ ब'ओर। अरा बेड़ाब'आ गे आर कोड़हे चिन्हा अरा अजगुत नलख गुट्ठिन ऎद'ओर, मना ओंगो होले धर्मेसी चज्‍जरका आलारिन हूँ बेड़ाब'ओर चि'ओर। 
ऎरा, ऎन मन्ना उर्मी कत्‍थन निमन मुन्‍द तिम तेंगालदन।
औंगे निक‍ईम निमन ब'ओर, ‘ऎरा, आस टुंगरी नू र'अस’ होले, बहरी अमके उरखा, अरा ‘आस एड़पा भितरि कुठली नू र'अस’ ब'ओर होले अमके पत्त'आ। 
एकन्ने का बिजली लौकारना पुरुब तरती उरखी ती पच्छिम तरा हूँ लौकर'ई, अन्नेम ऎन मनवा ख़द्दासी बरना हूँ मनो। 
एसन एसन मरी र'ई, असन गिद्‍हा गुट्ठी ख़ूंड़र'ई।
अबड़ा उल्‍ला सस्‍ती ही ख़ॊख़ा लॆम,‘बीड़ी अरा चन्‍दो मल रफ'ओ,अरा मेर्ख़ा ती बीनको खत्र'आ हेलर'ओ।धर्मेस मेर्ख़ा नू र'ऊ उर्मी आलॊन नुक'ओस।’
अरा आ बारी एंगा मनवा ख़द्दासी चिन्‍हा मेर्ख़ा नू ऎथ्र'ओ। तहाँ ख़ॆख़ेल ता उर्मी खुटी ता आलर चींख़'ओर ओलख़ोर। उर्मी आलर मनवा ख़द्दन एंगन मेर्ख़ा नू बदाली नू ती सवंग अरा कोड़हे महबा गने बरनन ऎरोर। 
अरा ऎन एंग्‍है पैकारिन पेंड़हे ही कोड़हे सड़ा गने तइय्योन, अरा आर मेर्ख़ा ही ई गंडा ती आ गंडा गूटी, चरियो खूंट ती एंग्‍है चज्जिका आलारिन ख़ॊंड़'ओर।
अंजीर मन्‍न ती ई कत्‍थन सिख्र'आ। अदही गुफरी उरखी अरा अतख़ा ख़ॊरा हिलर'ई होले, नीम अख़दर का बिड़ना उल्‍ला हेद्दे र'ई। 
इकला नीम इबड़ा उर्मी कत्‍थन एन्ने मन्नुम ऎरोर, निमा अख़ना र'ई का एंग्‍है बरना हेद्दे र'ई। 
ऎन निमन मानिम ब'अदन, एका गूटी इबड़ा उर्मी कत्‍था मनो आ गूटी ई परिया ता जोक्को आलर उज्‍जोर। 
मेर्ख़ा अरा ख़ॆख़ेल छपर'ओ कालो, लिकिन एंग्‍है कत्‍था इकला हूँ मल बदलार'ओ।
एंग्‍है बरना उल्‍ला ही पत्त नू धर्मे बंगासिन अम्‍बरकी नॆ हूँ बलनर। ऎन ख़द्दन अरा मेर्ख़ा ता पैकर हूँ आ बेड़न बलदम। 
अरा एकन्ने नूहसी बेड़ा नू मंजा अन्नेम मनवा ख़द्दन एंगा बरना बेड़ा नू हूँ मनो। 
एन्‍देरगेका एकासे बया बड़ही ही बरना उल्‍ला ही मुन्‍द ती नूहसी कोहाँ डोंगा नू अरगी अरगना गूटी आलर ओना मॊख़ा लगियर, बेंज्र'आ लगियर, बेंजा लगियर। 
अरा बया बड़ही बरचा ती आर ओर्मारिन होच्‍चा आ गूटी आलर गे एन्द्रा हूँ अरो मल लग्‍गिया। अन्नेम ऎन मनवा ख़द्दासी बरना मनो। 
आ बारी ऎंड़ आलर ख़ल्‍ल नू र'ओर, ओर्तोस होर'ओस अरा ओर्तोस अम्‍ब्र'ओस। 
ऎंड़ मुक्‍कर जता ती कस'अत र'ओर, ओर्तो होर'ओ अरा ओर्तो अम्‍ब्र'ओ।
औंगे एज्रका र'आ, एन्‍देरगेका नीम बलदर का निम्‍है उर्बस एका उल्‍ला बर'ओस। 
लिकिन इदन अख़'आ का एड़पा उर्बस ख़लबर माख़ा एकाबारी बर'ओर अदिन अख़'ओस होले एजरका र'ओस दने, अरा तंग्‍है एड़पन उम्‍पा मल चि'ओस दने। 
औंगे नीम हूँ सपड़ारका र'आ, एन्‍देरगेका एकाबारी नीम सोच'आ हूँ मल सोचदर आ बेड़ा नू मनवा ख़द्दन ऎन बर'ओन।
नॆ लूरगर अरा असरा जॊगे जॊंख़स र'अदस। उर्बस आसिन नन्ना जॊंख़र गे ठौका बेड़ा नू तम्‍है ओन्ना-मॊख़नन चि'आ गे असरा नन्‍दस, फिन आस डहरे ऎका गे कालदस। 
उर्बस बरदस ती आ जॊंख़ासिन एन्ने नन्‍ते ख़क्‍खदस होले उर्बस आस नू रिझ्र'ओस। 
ऎन निमन मानिम ब'अदन का उर्बस आसिन तंग्‍है उर्मी आलॊ म‍इय्याँ जिमा चि'ओस। 
लिकिन आ मलदौ जॊंख़स तंग्‍है उर्बस दीरी ती बर'ओस ब'अरकी तंग्‍है जिया नू ब'ओस 
ती तंग्‍है संगे जॊंख़ारिन लौ'आ हेलरस ती उंखुर गने उन्नुम मॊख़नुन र'अदस होले, 
आ जॊंख़स इकला पाब मल ऎरालदस अरा एका बेड़न बलदस आ बारिम आसी उर्बस बर'ओस 
ती आस गे कोड़हे दंडे चि'ओस। आस आस गे उतुरमाड़ुर गने हिसा चि'ओस। असन आलर गे चींख़ना ओलख़ना अरा पल्‍ल चब्रना मनो।
आ बारी नू मेर्ख़ा राजी दस गोटंग डिंडा पेल्‍लर लेक्‍खा र'ओ, नॆ तम्‍है होरन धरचर ती बेंजा जॊंख़ासिन भेंटार'आ गे उरखर। 
अबड़र ती पाँच गोटंग पेल्‍लर बोया रहचर, अरा पाँच गोटंग पेल्‍लर लुरगर रहचर। 
बोया पेल्‍लर तम्‍है होरा गा होच्‍चर लिकिन तम्‍है संगे इसुंग मल होच्‍चर। 
लिकिन लुरगर पेल्‍लर गा तम्‍है होरा गने कुड़ुवा नू इसुंग हूँ निंदर ती होच्‍चर। 
बेंजा जॊंख़स चाँड़हे मल बरचस ख़ने, अबड़र कूगा हेलरर अरा ख़न्‍द्रर केरर।
अधरात माख़ा नू अंदोड़ मंजा, ‘ऎरा, बेंजा जॊंख़स बर'आ लगदस, गुचा, आसी गने भेंट मना गे।’ 
ख़ने उर्मी पेल्‍लर चॊचर ती होरा गुट्ठिन लघाब'आ हेलरर। 
अरा बोया पेल्‍लर लुरगर पेल्‍लर ती बाचर, ‘निम्‍है इसुंग ती जोक्‍क एमा हूँ चि'आ, एन्‍देरगेका एम्‍है होरा गुट्ठी तेभ्र'आ लगी।’ 
लिकिन लुरगर पेल्‍लर आनाकिर्ताचर, ‘र'ई आद एमा अरा निमा गे मल मनो, औंगे बीसू आलर गुसन कला अरा निमा गे ख़ॆन्‍दा।’
आ बारी अबड़र इसुंग ख़ॆन्‍दा काला लगियर ख़ने, बेंजा जॊंख़स अंड़सियस। अरा नॆ नॆ सपड़ारका रहचर आर आसी गने बेंजा एड़पा भितरी किर्रिम बिच्‍चियर। अरा बली मुच्‍चतारा केरा।
ख़ॊख़ा नॆखा गुसन इसुंग मल रहचा, आर इसुंग ख़िन्‍दियर ती बरचर ती ब'आ हेलरर, ‘अना उर्बायो, अना उर्बायो, एमा गे बलिन तिसग'आ चि'आ।’ 
लिकिन आस आनाकिर्ताचस, ‘ऎन निमन मानिम ब'अदन, ऎन निमन बलदन।’ 
औंगे नीम एज्रका र'आ, एन्‍देरगेका नीम आ उल्‍लन महले आ बेड़न बलदर।
अउर हूँ मेर्ख़ा राजी ओर्त आलस लेक्‍खा र'ई, एकास नन्‍ना राजी कालो बारी तंग्‍है जॊंख़ारिन मीख़ियस ती तंग्‍है खुर्जिन सोंपचस चिच्‍चस। 
आस ओर्मर गे तम्‍है सवंग ही लेक्‍खा चिच्‍चस, ओर्तोस गे पाँच थइला सोना ढिबा चिच्‍चस, नन्‍नस गे ऎंड़ थइला सोना ढिबा, अरा तिसरस गे ओन थइला सोना ढिबा चिच्‍चस ती आस नन्‍ना राजी किर्रिम बिच्चियस। 
तहाँ नॆका पाँच थइला सोना ढिबा ख़क्‍ख्रकी रहचा आस लॆम केरस ती ख़िन्‍दियस पिटियस ती पाँच थइला सोना ढिबा अउरिम अर्जाचस। 
एन्नेम ऎंड़ थइला सोना ढिबा ख़क्‍खकाचस, आस हूँ ऎंड़ थइला सोना ढिबा अउरिम अर्जाचस। 
लिकिन नॆका ओन थइला सोना ढिबा ख़क्‍ख्रकीचा, आस केरस ती अरख़ियस ती तंग्‍है उर्बासी सोना ढिबन मंडियस चिच्‍चस।
नगदे उल्‍ला ख़ॊख़ा अबड़ा जॊंख़र ही उर्बस बरचस ती आर ती लेखा हो'आ हेलरस। 
नॆका पाँच थइला सोना ढिबा ख़क्‍ख्रकीचा, आस बरचस ती पाँच थइला सोना ढिबा अउरिम ओन्‍द्रस ती बाचस, ‘अना उर्बायो, नीन एंगा पाँच थइला सोना ढिबा सोंपचका रहचकय, ऎरा, ऎन पाँच थइला सोना ढिबा अउरिम अर्जाचकादन।’ 
उर्बस बाचस, ‘नीन दौ नंजकय, बॆस अरा पत्त'अना जॊगे जॊंख़य, नीन जुक्‍की नू पत्त'अना जॊगे रहचकय, निंगन बग्‍गे जिनिस मइय्याँ अदिया कम'ओन। बरा, निंग्‍है उर्बासी रिझ नू मेस्र'आ।’
तहाँ नॆका ऎंड़ थइला सोना ढिबा ख़क्‍ख्रकीचा, आस हूँ बरचस ती बाचस, ‘अना उर्बायो, नीन एंगा ऎंड़ थइला सोना ढिबा सोंपचकाचकय, ऎरा, ऎंड़ थइला सोना ढिबा अउरिम अर्जाचकादन।’ 
आसी उर्बस आसिन बाचस, ‘नीन दौ नंजकय, बॆस अरा पत्त'अना जॊगे जॊंख़, नीन जुक्‍की नू पत्त'अना जॊगे रहचकय, निंगन बग्‍गे जिनिस मइय्याँ अदिया कम'ओन। बरा, निंग्‍है उर्बासी रिझ नू मेस्र'आ।’
तहाँ नॆका ओन थइला सोना ढिबा ख़क्‍ख्रकीचा, आस बरचस ती बाचस, ‘अना उर्बायो, ऎन अख़'आ लिक्‍कन का नीन नगदे बेड़हा आलय, नीन एसन मल चाँख़दय असन नीन ख़ोयदय, अरा एसन मल बीजदय असन नीन ख़ॊंड़दय। 
औंगे इल्‍चिकन केरकन अरा केरकन ती निंग्‍है सोना ढिबन ख़ज्‍जो नू नुड्डकन चिच्‍कन। ऎरा, निंग्‍है र'ई आद ईदिम।’ 
आसी उर्बस आसिन किर्त‍'अर बाचस, ‘अना मलदौ अरा लंडी जॊंख़, नीन अख़'आ लिक्‍कय का ऎन एसन मल चाँख़दन, असन ख़ोयदन अरा मल बीजदन असन ख़ॊंड़दन। 
होले निंगा एंग्‍है सोना ढिबन कंतर हु'उर गे चि'अना रहचा, औंगे ऎन आर ती ख़द्दो आबोन ऊज'ओन हो'ओन दने।’
औंगे उर्बस आनियस, ‘आसी गुसले आ थइला सोना ढिबन हो'आ ती नॆख'आ गुसन दस थइला सोना ढिबा र'ई आस गे चि'आ। 
एन्‍देरगेका नॆखअय गुसन र'ई आस गे अउरिम चीतार'ओ अरा आसी गुसन बग्‍गे मनो कालो। लिकिन नॆखअय गुसन मल्‍ला आसी गुसले एकदा र'ई आद हूँ होतार'ओ कालो। 
अरा ई जॊगे मलका जॊंख़ासिन बहरी ऊख़ा नू सज'आ चि'आ, असन चींख़ना ओलख़ना अरा पल्‍ल चब्रना मनो।’छेद्दे ता नेंव‍ई
इकला मनवा ख़द्दन ऎन एंग्‍है महबा नू उर्मी मेर्ख़ा पैकर गने बर'ओन, अरा ऎन एंग्‍है महबा ही बॆल-गदिया नू ओ‍क्‍कोन। 
अरा उर्मी राजी ता आलारिन एंग्‍है मुन्‍दहारे ख़ॊंड़त'ओन। अरा महरस एकासे भेंडोन दरा ऎड़न हिगड़'अदस चि'अदस, अन्नेम ऎन अबड़ारिन हिगड़'ओन। 
भेंडोन ऎन एंग्‍है तीना पक्‍खे, अरा ऎड़न एंग्‍है डेब्‍बा पक्‍खे इजत'ओन।
तहाँ ऎन बॆलन एंग्‍‍है तीना पक्‍खे ता आलारिन ब'ओन, ‘अना एंग्‍है बंगासी आसीस ख़क्‍खका आलारो, बरा, आ राजी ही अदिया ननू मना कला, एकदा हुल्‍लो ती निमा सपड़ाचका र'ई। 
एन्‍देरगेका ऎन कीड़ा रहचकन नीम एंगन मंडी ओन्ताचकर, ऎन ओन्‍क'आ रहचकन नीम अम्मु ओन्ताचकर, ऎन नन-राजियन रहचकन नीम एंगन निम्‍है एड़पा नू ओकोरताचकर, 
ऎन लंगड़ा रहचकन नीम एंगन किचरी अत्ताचकर, ऎन बेमरहा रहचकन नीम एंगन ईरकर ख़ूजकर, ऎन जेहेल नू रहचकन नीम एंगन भेंटार'आ बरचर।’
आ बारी उजगो आलर आनाकिर्त'ओर, ‘अना उर्बायो, इकला ऎम निंगन कीड़ा ईरकम ती ओन्‍ताचकम, मलता ओन्‍क'आ ईरकम ती निंगन अम्मु ओन्‍ताचकम? 
ऎम इकला नन-राजियय ईरकम ती एम्‍है एड़पा नू ओकोरताचकम? मलता लंगड़ा ईरकम अरा किचरी अत्ताचकम? 
ऎम इकला निंगन बेमरहा ईरकम मलता जेहेल नू ईरकम ती निंगन भेंटार'आ बरचकम?’ 
होले ऎन बॆलन आरिन किर्त'अर ब'ओन, ‘ऎन निमन मानिम ब'अदन, नीम इबड़ा एंग्‍है सन्नी ती सन्नी भइय्योर नॆखअम गने नंजकर अदिन एंग्‍है गनेम नंजकर।’
आ बारी ऎन बॆलन डेब्‍बा पक्‍खे ता आलारिन ब'ओन, ‘अना सरपारका आलारो, एंग्‍है मुन्‍द ती आ मल तेभ्रना चिच्‍ची नू किर्रिम बि'आ, एकदा नाद अरा अदही पैकर गे सपड़ाचका र'ई। 
एन्‍देरगेका ऎन कीड़ा रहचकन नीम एंगन मंडी मल ओन्‍ताचकर, ऎन ओन्‍क'आ रहचकन नीम एंगन अम्मु मल ओन्‍ताचकर। 
ऎन नन-राजियन रहचकन नीम एंगन निम्‍है एड़पा नू मल ओकोरताचकर, ऎन लंगड़ा रहचकन नीम एंगन किचरी मल अत्ताचकर, अरा ऎन बेमरहा अरा जेहेल नू रहचकन नीम एंगन मल ईरकर ख़ूजकर।’
आ बारी आर किर्त'अर ब'ओर, ‘अना उर्बायो, ऎम निंगन इकला कीड़ा मलता ओन्‍क'आ मलता नन-राजियय मलता लंगड़ा मलता बेमरहा मलता जेहेल नू ईरकम, अरा निंग्‍है तेतर-सुसर मल नंजकम?’ 
आ बारी ऎन बॆलन किर्त'अर ब'ओन, ‘ऎन निमन मानिम ब'अदन का नीम इबड़ा सन्नी ती सन्नीर गने नॆखअम संगे मल नंजकर, अदिन एंग्‍है गने हूँ मल नंजकर।’ 
अरा ईर मुंजामलका गूटी दंडे भोग'आ गे क'ओर, लिकिन उजगो आलर मुंजामलका उज्‍जना नू कोर'ओर।”
येसुस इबड़ा उर्मी कत्‍थन बाच ख़च्‍चियस ती तंग्‍है चेलारिन ब'आ हेलरस, 
“नीम अख़दर ऎंड़ उल्‍ला ख़ॊख़ा कट्टना ही परब र'ई। आ उल्‍ला नू मनवा ख़द्दन ऎन क्रुस नू अरग'आ गे धरतार'ओन।” 
तहाँ मुध नैगर अरा यहूदी सेयान आलर कैफस नामे कोहाँ नैगासी एड़पा नू ख़ॊंड़रर। 
अरा ताम ताम कछनख्र'आ हेलरर का नाम येसुसिन एकासे ठक'ओत धर'ओत ती पिटोत। 
लिकिन आर ब'आलियर, “परब ही उल्‍ला नू मला, एन्ने अम्‍बन मना का आलर नू हुलहुली चो'ओ।”
एकाबारी येसुस बेतानिया पद्दा नू सिमॊन नामे आलासी एड़पा नू रहचस, एकास मुन्‍द खसरा रोगियस रहचस, 
ओन्‍टा आली पंडरू पखना ही सं‍जगी नू नगदे दाम ही जटामासी ही अर्रगा गमगमरना इसुंग ओन्‍द्रा बरचा। अरा आस मंडी ओना गे उक्‍काचस ख़ने, आद येसुसी कुक्‍कु नू इसुंगन तुन्‍दिया। 
इदन ईरयर ती चेलर ख़ीसारर ती ब'आ हेलरर, “ई गमगमरना इसुंगन एन्‍देरगे एन्ने नठाबातारा? 
ई इसुंग गा बग्‍गे दाम ती बीसरकी र'ओ दने, अरा इदन कीड़र गे चितार'आ ओंगालिया।”
इदिन अक्‍खस ती येसुस आरिन बाचस, “इदिन एन्‍देरगे दिकदिकाब'अदर? ईद गा एंगा गे दौ नंजकी र'ई। 
कीड़र गा निम्‍है गने सगरघड़ी र'अनर, लिकिन ऎन निम्‍है गने सगरो मल र'ओन। 
ईद एंग्‍है माड़ना ही सपड़'अना नू एंग्‍है मॆद नू मुन्‍द तिम इसुंगन तुन्‍दकी र'ई। 
ऎन निमन मानिम ब'अदन का सौंसे ख़ॆख़ेल नू एसन एसन दौ कत्‍था तेंग्र'ओ असन असन ईद ही नलख ईद ही सुरता गे तेंगतार'ओ।”
ख़ने यूदस इसकारियॊत नॆ बारा चेलर ती ओर्तोस रहचस, आस मुध नैगर गुसन केरस ती बाचस, 
“ऎन येसुसिन निमा गे धरत'आ गे सहाड़ा ननोन होले, एंगा एन्‍द्रा चि'ओर?” अबड़र आस गे तीस गोटंग चाँदी ही ढिबा जोखचर ती चिच्‍चर। 
ख़ने आस आ बारी ती आर गे येसुसिन धरत'अना नू संगे चि'आ गे मोका बेद्दा हेलरस।
बिगर बिदगी असमा ही परब ही मुन्‍द उल्‍ला येसुसी चेलर बरचर ती आसिन में‍जर, “नीन एन्‍देर बेद्ददय ऎम एसन कट्टना ही ओन्ना-मॊख़नन निंगा सराजमा ननोम?”
ख़ने आस आरिन बाचस, “नगरे नू ओन्‍टा आलासी गुसन कला अरा ब'अके, ‘गुरुस ब'अदस का एंग्‍है ओक्‍ताचका बेड़ा हेद्दे अंड़सिया, ऎन एंग्‍है चेलर गने निंग्‍है एड़पा नू कट्टना ही ओन्ना-मॊख़नन मॊख़ोन?’” 
औंगे चेलर येसुसी बाचका लेक्‍खा नंजर अरा कट्टना ही ओन्ना-मॊख़ना ही सराजमा नंजर।
बीड़ी पुत्तिया ख़ने येसुस बारा चेलर गने आ एड़पा नू बरचस। अरा कट्टना ही ओन्ना-मॊख़ना ओना गे उक्‍कियस। 
अरा आर ओनालियर ख़ने येसुस आरिन बाचस, “ऎन निमन मानिम ब'अदन, निम्‍है ती ओर्तोस एंगन धरत'आ गे संगे चि'ओस।” 
इदन मेंजर ती आर हेन्‍दवारर केरर। अरा आर ओर्त ओर्त आसिन ब'आ हेलरर, “अना गुरु आस ऎन हिकदन का?” 
आस किर्त'अर बाचस, “एकास एंग्‍है गने तंग्‍है ख़ेक्खन डुभा नू नूत्तकादस, आस एंगन धरत'आ गे संगे चि'ओस। 
धर्मेसी कत्‍था तिंगुर नेम्हा पुथी नू एंग्‍है पत्त नू एन्‍देर लिखचकानर अन्नेम मनवा ख़द्दन ऎन खे'ओन दने। लिकिन नॆ एंगन धरत'आ गे संगे चि'अदस आसी मुंज्रना नगदे भयभयान मनो। आस मल कुन्‍द्रका होले, आस गे दौ रहचा।” 
ख़ने आसिन धरत'ऊ यूदस बाचस, “अना गुरु, ऎन हिकदन का?” येसुस आसिन बाचस, “हाँ, नीन बाच ख़च्‍चिकय अन्ने दिम हवे।”
आर मॊख़ालियर ख़ने, येसुस असमन होच्‍चस ती धर्मेस गे धन्‍यवाद नं‍जस। फिन अदिन किच्‍चियस, अरा चेलर गे चिच्‍चस अरा बाचस, “ओंदा, मॊख़ा, ई असमा एंग्‍है मॆद हवे।”
फिन आस ओन्‍टा डुभा नू अंगुर रासिन होच्‍चस, अरा धर्मेस गे धन्‍यवाद नंजस। अरा आस अदिन आर गे चिच्‍चस ती बाचस, “नीम ओर्मर इय्या ती ओना। 
एन्‍देरगेका ई अंगुर रासी एंग्‍है ख़ॆंस हवे, एकदा ऎन बाहत'आ गे कालालदन, ई ख़ॆंस ती ऎन बग्‍गे आलारिन पाप ती अम्‍बा गे धर्मेस नंजका गच्‍छरकन बड़ियर ननोन। 
ऎन निमन ब'अदन का ऎन एम्‍बासी राजी नू निम्‍है गने पुना अंगुर रासी ओन्ना गूटी इदन ई तरिका ती मुन्‍द इकला हूँ मल ओनोन।”
फिन आर ओन्‍टा ओहमा डं‍डी पाड़ियर अरा उरखर ती जैतून परता तरा केरर।
ख़ने येसुस आरिन बाचस, “नेम्हा पुथी नू लिख्रकी र'ई,‘ऎन महरासिन पिटोन,अरा आसी भेंडो ही गोंहड़ा भिड़कार'ओ कालो’एन्ने नीम ओर्मर एंगन अम्‍बोर ती इन्ना माख़म बोंगोर क'ओर। 
लिकिन ऎन केचका ती उज्‍जा चॊचका ख़ॊख़ा निमन ती मुन्‍द गलिलेया कालोन, अरा असन निमन भेंटार'ओन।” 
लिकिन पतरस आसिन बाचस, “ओर्मर निंगन अम्‍बोर होले अम्‍बोर नेकअन, ऎन मल अम्‍बोन।” 
ख़ने येसुस आसिन बाचस, “ऎन निंगन ओन्‍टा मुदे कत्‍था ब'अदन, इन्नम ई माख़म ख़ॆर चींख़ना ही मुन्‍द नीन तीन हॆल एंगन बलदन ब'ओय।” 
पतरस आसिन बाचस, “एंगा निंग्‍है गने खे'अना मनो दिम होले हूँ, ऎन इकला हूँ निंगन बलदन मल ब'ओन।” एन्नेम नन्ना ओर्मा चेलर हूँ बाचर।
फिन येसुस आसी चेलर गने गेतसेमनी नामे ओन्‍टा अड्डा नू बरचर। येसुस तंग्‍है चेलारिन बाचस, “ऎन बिन्‍ती नना कालालदन, एंग्‍है किर्रना गूटी इसन उक्‍का र'आ।” 
तहाँ आस पतरस अरा जेबदयुसी ऎंड़ ख़द्दारिन तंग्‍है गने होच्‍चस केरस। आस दुक्‍खे अरा खिलपत मना हेलरस। 
अरा आस आरिन बाचस, “ऎन नगदे हेन्‍दवारदन, अरा ईद एन्ने हवे ऎन खे'अना ही बेड़ा नू र'अदन। नीम इसन र'आ अरा एंग्‍है गने एज्रका र'आ।”
अरा आस कटी गुना मुन्‍द केरस। अरा आस ख़ॆख़ेल नू मुही पाब खत्रस ती बिन्‍ती नंजस, “एंग्‍है बंगायो, मना ओंगो होले, ई खिलपत एंगा अम्‍बो मना। लिकिन एंग्‍है मने लेक्‍खा मला, निंग्‍है मने लेक्‍खा मनन।” 
फिन आस बरचस अरा चेलारिन ख़न्‍द्रना ख़क्‍खियस ती आस आरिन एज्‍जस अरा पतरसिन बाचस, “औंगे नीम ओन घड़ी हूँ एंग्‍है गने एज्रका र'आ पोलकर का? 
ऎन एन्‍देर बाचकन अदिन नीम नना गे गा बेद्ददर, लिकिन अदिन नन्‍ना बेसे निमा सवंग मलकी। औंगे एज्रका र'आ अरा बिन्‍ती नना का निम्‍है बिड़दो नू इन्द्रिइम बर'ओ होले नीम छेक'आ ओंगोर।”
आस फिन दुसर खेप किर्रिम बिच्चियस अरा बिन्‍ती नंजस, “अना एग्‍है बंगायो, ई खिलपत एंग्‍है बिगर ओं‍डका मल टाड़र'ओ होले, निंग्‍है मने दिम मना नेक‍अन।”
आस फिन बर'अरकी आरिन ख़न्‍द्रना ख़क्‍खियस, एन्‍देरगेका आर मथलारका केरकाचर। 
औंगे आरिन अम्‍बियस ती आस अउरिम केरस ती आस मुन्‍द ता लेक्‍खम तिसर खेप गोहरारस।
ख़ने आस बरचस ती चेलारिन बाचस। “अक्‍कु ख़न्‍द्रते र'अरकी ख़न्न ऎख़ोय का? ऎरा, एंग्‍है दुक्‍खे सारना ही बेड़ा अंड़सिया केरा। मनवा ख़द्दन एंगन धर'आ गे ओर्तोस पपहा आलारिन संगे चि'आ कालदस। 
चो'आ, क'ओत, ऎरा, एका ओर्तोस एंगन धर'आ गे संगे चि'अदस आस हेद्दे बर'आलदस।”
येसुसी एन्ने ब'अना गनेम बारो चेलर ती ओर्तोस यूदस बरचस। आसी गने तलवार अरा सोट्टा धरचका ओन्‍टा कोहाँ गोंहड़ा बरचा। आरिन मुध नैगर अरा सेयान आलर त‍इय्‍का रहचर। 
यूदस एन्ने चिन्‍हा चिच्का रहचस का “ऎन नॆकन चोंखोन आसिम येसुस हिकदस। आसिन धरके हो'अके।” 
यूदस लॆम बरचस ती येसुस गुसन केरस, “अना गुरु! जोंहार!” बाचस ती येसुसिन चुंखियस। 
येसुस आसिन बाचस, “अना संगी, एका नलख गे नीन बरचकादय, अदिन नना।” ख़ने आर येसुसिन धरचर अरा गुड़चर। 
आ बारी येसुसी संगेर ती ओर्तोस तंग्‍है तलवारन ओथ्रस ती कोहाँ नैगासी जॊंख़ासिन खोत्तस। लिकिन आसी ख़ेबदा लेका खं‍डरा।
येसुस आस ती बाचस, “निंग्‍है तलवारन खाप नू उइय्या, एन्‍देरगेका नॆ तलवार ती ल'अनर आर तलवार ती पिटतार'ओर। 
नीन एन्‍देर बलदय का ऎन एंग्‍है बंगासिन गोहरार'आ ओंग्‍दन, अरा आस मेर्ख़ा पैकर ही बारा फउदन ती बग्‍गे तइय्योस चि'ओस दने? 
लिकिन नेम्हा पुथी ता लिख्रका आद पुरा मना गे एन्ने दिम मन्ना र'ई।”
तहाँ येसुस गोंहड़ा आबोन बाचस, “ऎन गा उर्मी उल्‍ला धर्मेसी मन्दिर नू निम्‍है गने सिखाब'आ लिक्‍कन। ख़ने नीम एंगन मल धरचकर। नीम डाकू आलारिन धरना लेक्‍खा एंगन धर'आ गे तलवार अरा सोट्टा धर'अरकी बरचकादर। 
लिकिन इबड़ा उर्मी इदगे मं‍जा का धर्मेसी कत्था तिंगुर नेम्हा पुथी नू एंग्‍है पत्त नू लिखचका कत्‍था पूरा मनो।” ख़ने उर्मी चेलर अम्‍बियर ती बोंगर केरर।
फिन अबड़र येसुसिन कोहाँ नैगस कैफस गुसन होच्‍चर। असन नॆग सिखाब'उर अरा सेयान आलर ख़ॊंड़रका रहचर। 
लिकिन पतरस गेच्‍छा ती येसुसी ख़ॊख़ा ख़ॊख़ा कोहाँ नैगासी चाली गूटी केरस। अरा भितरी केरस ती एन्‍देर मनो अदिन ऎरा गे धर्मेसी मन्दिर ख़ा‍पुर गने उक्‍कियस।
अक्‍कुन मुध नैगर अरा गोट्टा यहूदी कोहाँ सभा येसुसिन पिटत'आ गे आसी बिड़दो नू गोवाह बेद्दना नू लक्‍की रहचा। 
नगदे आलर आसी बिड़दो नू ठकना गोवाह चि'आलियर, लिकिन आर ही गोवाह ओन्‍टम मल रहचा। छेद्दे नू ऎंड़ आलर बरचर, 
आर बाचर, “ऎम ईसिन एन्ने ब'अना मेंजका र'अदम, ‘ऎन धर्मेसी ई मन्दिर आबोन धंस'आ ओंग्दन, अरा तीन उल्‍ला नू ऎन कम'आ ओंग्‍दन।’”
ख़ने कोहाँ नैगस इज्‍जस ती बाचस, “नीन इन्द्रिइम किर्त'अर मल चि'अदय का? इबड़ा आलर निंग्‍है बिड़दो नू एन्‍देर गोवाह चि'अनर?” 
लिकिन येसुस कलेकले रहचस। ख़ने कोहाँ नैगस आसिन बाचस, “ऎन निंगन उज्‍जना धर्मेस ती किरिया मॊख़दन का नीन धर्मेसी ख़द्दय मसी हिकदय होले नीन उज्‍जना धर्मेस ती किरया मॊख़ा।”
ख़ने येसुस बाचस, “नीनिम बाचकय चिच्‍चकय अन्ने दिम हवे। लिकिन ऎन निंगन इदिन हूँ ब'अदन का, अक्‍कु ती नीम मनवा ख़द्दन एंगन उर्मी नू सवंग उइय्‍यू धर्मेसी तीना चोक्‍ख उक्‍का ती राजी नन्नन ऎरोर। अरा नीम एंगन मेर्ख़ा नू चरियो तरा बदाली ती एत्तनन ऎरोर।”
येसुसी ई ब'अनन मेंजस ती कोहाँ नैगस तंग्‍है बरमारनन ऎद'आ गे तंग्‍है किचरिन चर्रियस, तहाँ बाचस, “ईस धर्मेसी निंदा नंजकादस, अक्‍कु नमा गे ईसी बिड़दो नू गोवाह ही एन्‍देर चाड़ र'ई! ईस धर्मेसी बिड़दो नू तंगन धर्मेसी लेक्खा जोक्‍खचस, ई ब'अनन नीम मेंजकर, 
ईसी पत्त नू नीम एन्‍देर सोचदर?” आर ओर्मर बाचर, “ईस गुन्‍हस हिकदस, ईसिन पिटना दिम मनो।” 
ख़ने आर आसी मुंही नू तुप्‍पियर ती आसिन घुसियाचर, अरा नन्‍नर थपड़ाचर ती बाचर, 
“अना मसी, एमन मुन्‍द तेंगना ती ब'आ का निंगन नॆ लौचा?”
आ बारी पतरस बहरी चाली नू ओक्‍कालियस। अरा ओन्‍टा जॊंख़ पेल्‍लो आसी गुसन बरचा ती बाचा, “नीन हूँ गलिलेया जिला ता येसुस गने रहचकय।” 
आस ओर्मर ही मुन्‍दहारे “ऎन बलदन नीन एन्‍देर ब'अलदी” बाचस ती जिधचस।
फिन आस बहरी बखड़े नू केरस। ख़ने नन्ना जॊंख़ पेल्‍लो आसिन असन एररकी हेद्दे इज्‍जका आलारिन बाचा, “ईस हूँ गा नासरेत पद्दा ता येसुस गने रहचस” 
आस किरिया मोक्‍खस ती अउरिम जिधचस, “ऎन आ आलासिन बलदन।”
अरा जोक्को बेड़ा ख़ॊख़ा असन इज्‍जका आलर पतरसिन अउरिम बाचर, “नीन मानिम अबड़ा आलर ती ओर्त हिकदय, एन्‍देरगेका निंग्‍है कत्‍था ती लग्‍गी का नीन गलिलेया जिला ता हिकदय।” 
ख़ने पतरस तंगन सर्प'आ अरा किरिया मॊख़ा हेलरस, “ऎन आ आलासिन बलदन।” अरा लॆम ख़ॆर चींख़िया। 
ख़ने पतरस गे येसुसी आ बाचका कत्‍था सुरता बरचा, “ख़ॆर चींख़ना ही मुन्‍द नीन तीन हॆल ऎन निंगन बलदन ब'ओय।” अरा आस बहरी केरस ती चींख़ियस।
बिज्‍जा गनेम लॆम ओर्मा मुध नैगर अरा सेयान आलर भेंट मंजर ती येसुसिन पिटत'आ गे सलहा नं‍जर। 
फिन आर येसुसिन हॆंचर अरा आसिन होच्‍चर ती ‍यूदेया ही रोमी राजीख़ापुस पिलातुसी ख़ेक्खा नू चिच्‍चर।
येसुसिन धरत'आ गे संगे नंजका यूदस अक्‍खस का येसुस पिटा गे गुन्‍हा ठेकाबातारस ख़ने, आस पस्‍तारस ती अब़डा तीस गोटंग चाँदी ढिबन मुध नैगर अरा सेयान आलर गुसन किर्ताचस ओन्‍द्रस। 
अरा बाचस, “आ बिगर गुन्हा नेम्‍हा उजगो आलासिन पिटा गे धरताचकन ती पाप नंजकादन।” अबड़र बाचर, “अदगे एमा एन्‍देर? नीनिम अदही हदा र'अदय।” 
औंगे आस अबड़ा ढिबन धर्मेसी मन्दिर नू हिबिड़यस ती किर्रिम बिच्‍चियस, अरा केरस ती टंगरस केच्‍चस।
मुध नैगर अबड़ा ढिबन होच्‍चर ती बाचर, “इबड़न भंडार नू सजना नॆग ही बिड़दो र'ई, एन्‍देरका ईद ख़ॆंस ही दाम हवे।” 
औंगे आर सलहा मंजर ती नन-राजियारिन माड़ा गे अबड़ा ढिबा ती कुम्‍हरासी ख़ल्‍लन ख़िन्‍दियर। 
ई चड्डे आद इन्ना गूटी ख़ॆंस ही ख़ल्‍ल बार'ई। 
ख़ने एका कत्‍था धर्मेसी कत्‍था तिंगू येरेमियास ती बारकी रहचा आद मंजा,“इस्राऎल आलर आसी म‍इय्‍याँ ई दामन ओकताचकाचरआर आ तीस चाँदी ढिबन होच्‍चर,
अरा उर्बस एकासे एंगन पॆसकाचसअन्नेम आर अबड़ा तीस गोटंग ढिबा ती कुम्‍हरासी ख़ल्‍लन ख़िन्‍दियर।”
अक्‍कु येसुस राजीख़ापू पिलातुसी मुन्‍दहारे इज्‍जकाचस, अरा पिलातुस आसिन मेंजस, “नीन यहूदीर ही बॆलय का?” येसुस किर्त'अर बाचस, “नीन ब'अदय अन्ने दिम हवे।” 
लिकिन मुध नैगर अरा सेयान आलर आसी म‍इय्‍याँ दोस ठे‍का ब'आलियर ख़ने, आस एन्‍देर हूँ किर्त'अर मल बाचस। 
ख़ने पिलातुस आसिन बाचस, “एन्‍देर नीन मल मेन्‍दय, ईर निंग्‍है बिड़दो नू ऎ बग्‍गे गोवाह चि'आलनर?” 
लिकिन आस आसिन ओन्‍टा कत्‍थन हूँ किर्त'अर मल बाचस, ईद ती पिलातुस गे कोड़हे अकबक मंजा।
राजीख़ापुस चाँनुम कट्टना परब ही उल्‍ला नू ओन्‍टा गुड़ुरकासिन नॆकन आलर अम्‍बत'आ बेद्दनर आसिन अम्‍बा चि'आलियस। 
अबड़ा उल्‍ला नू बरब्‍बस नामे ही ओन्‍टा गुड़ुरकस रहचस। आस हुलहुली नू आलारिन लौचका पिटका रहचस। 
आलर पिलातुसी एड़पा नू ख़ॊंड़रर ख़ने, पिलातुस आरिन बाचस, “नीम एन्‍देर बेद्ददर, ऎन निमा गे नॆकन अम्‍बोन चि'ओन? बरब्‍बसिन का मलता येसुसिन एकास मसी बातारदस?” 
एन्‍देरगेका आस अक्‍खस का आर येसुसिन इस्गहा ती आस गे सों‍पचका रहचर।
पिलातुस नेंवई नन्‍ना गदिया नू उक्‍काचस ख़ने, तंग्‍आली आसिन बाचा तइय्या, “नीन आ उजगो आलासी पत्त नू ख़ेक्खा अमके नना, एन्‍देरगेका ऎन चेरो माख़ा तुंगुल नू आसी चड्डे नगदे दुक्‍खे सारचकन।” 
लिकिन मुध नैगर अरा सेयान आलर आलारिन मेना गे तुतकाचर का आस बरब्‍बसिन अम्‍बत'ओस, अरा येसुसिन पिटतोस।
राजीख़ापुस आरिन मेंजस, “इबड़ा इरबर ती नीम नॆकन बेद्ददर का ऎन निमा गे अम्‍बोन चि'ओन?” आर बाचर, “बरब्‍बसिन।” 
पिलातुस आरिन अउरिम मेंजस, “होले येसुसिन, नॆ मसी बारदस, एन्‍देर ननोन?” ओर्मर बाचर, “ईसिन क्रुस नू ठोक'आ।” 
पिलातुस आरिन मेंजस, “एन्‍देरगे, ईस एन्‍देर दोस नंजकादस?” लिकिन आर अउरिम जॊर ती चिच्चि‍यारते र'आलियर, “ईसिन क्रुस नू ठोक'आ।”
पिलातुस ईरियस का गोंहड़ा ही चिच्‍चियारना मल मड़'आ लगी, अरा आस एन्द्रा हूँ इदही पत्त नू नना पुल्‍लियस। अरा आस अम्मु नॆचस ती गोंहड़ा ही मुन्‍दहारे ख़ेक्खा नॊंढरस ती बाचस, “ऎन ई उजगो आलासी खे'अन‍ ही बदी ती बछ्रदन, निम्‍है म‍इय्याँ दिम ईद मनो।” 
ओर्मर आनाकिर्ताचर, “ईसी बदी एम्‍है मइय्याँ अरा एम्‍है ख़द्दर मइय्याँ मनन।” 
ख़ने पिलातुस बरब्‍बसिन आर गे अम्‍बियस। अरा येसुसिन कोर्रा ती लौ'अरकी क्रुस नू ठोक'आ गे रोमी सैनर गे सों‍पचस।
ख़ने राजीख़ापुसी सैनर येसुसिन प्रिटोरिओन बारना गढ़िया ही भितरी चाली नू होच्‍चर केरर। अरा आर असन आसी मुन्‍दहारे उर्मी फ‍उदन ख़ॊंड़चर। 
अरा आर आसी किचरिन चड्डर ती आसिन ख़ॆंसो किचरी अत्ताचर। 
अरा आर अच्‍चोन बिन्‍डो लेक्खा मोड़चर ती आसी कुक्‍कु नू अत्ताचर। अरा आसी तीना ख़ेक्खा नू बॆत डंडा धरताचर ती आसी मुन्‍दहारे मूकलिदरर ती भेंसड़'आ हेलरर, “अना यहूदीर ही बॆलायो” बाचर। 
अरा आर आसी म‍इय्‍याँ तुप्‍पियर अरा आ बॆत डंडन होच्‍चर ती येसुसी कुक्‍कु नू लौ'आ हेलरर। 
आसिन भेंसड़ाचर अदही ख़ॊख़ा ख़ॆंसो किचरिन इच्‍चियर ती आसी किचरिन अत्ताचर। अदही ख़ॊख़ा आर येसुसिन क्रुस नू ठोक'आ गे प्रिटोरिओन ती बहरी होच्‍चर।
फिन सैनर येसुस गने नगरे ती बहरी काला लगियर ख़ने, आर सिमॊन नामे ओन्‍टा कुरॆनॆ नगरे ता आलासिन येसुसी क्रुस आबोन चेड़'आ गे बिट्ठी नू धरचर। 
आर ओर्मर गोलगोता नामे अड्डा नू बरचर। गोलगोता ही माने “खपरोही ही अड्डा” हवे। 
अरा आर येसुस गे गन्‍धरस भिड़ाबाचका अंगुर रासी अबोन ओना गे चिच्‍चर। लिकिन आस टट्टी ईरियस ती अदिन मल ओं‍डस। 
फिन आर आसिन क्रुस नू ठोकचकाचर ख़ने, आसी किचरिन चिठी टिड्डर ती तम्‍है नू ख़ट्टरर। 
अरा असन उक्‍कियर ती आसिन ख़ापा लगियर। 
अरा आसी दोस चिठी लिख'अरकी आसी कुक्‍कु म‍इय्‍याँ क्रुस नू लगाबाचर का “ईस यहूदीर ही बॆलस येसुस हवे”। 
तहाँ आर आस गने ऎंड़ डाकू आलारिन, ओर्तोसिन आसी तीना अरा ओर्तोसिन डेब्‍बा चोक्‍ख क्रुस नू ठोकचर। 
डहरे नू कालू बरऊ आलर कुक्‍कुन नुक'अरकी भेंसड़'आ लगियर। 
आर एन्ने ब'आलियर, “नीन, धर्मेसी मन्दिर आबोन धस'ऊ अरा तीन उल्‍ला नू कम'ऊ। नीन धर्मेसी ख़द्दय होले क्रुस म‍इय्‍याँ ती एत्ता अरा निंगन बछाब'आ।” 
एन्नेम मुध नैगर अरा सेयान आलर अरा नॆग सिखाब'उर आसिन भेंसड़ाचर ती ब'आ लगियर, 
“ईस नन्नारिन बछाबाचस अन्‍ति तंगन बछाब'आ पोलदस। ईस तंगन इस्राऎल ही बॆलस बाचस, अक्‍कु क्रुस म‍इय्‍याँ ती एत्तोस बर'ओस होले, ऎम आसिन पत्त'ओम। 
ईस तान धर्मेसी ख़द्दन बाचस ती धर्मेस मइय्याँ असरा नंजकादस। धर्मेस ईसिन पत्तारदस होले अक्‍कु आस ईसिन नाड़दस नेक‍अन।” 
अरा डाकू आलर नॆ आस गने क्रुस नू ठोक्राचर आर हूँ येसुसिन एन्नेम भेंसड़'आ लगियर।
अक्‍कु लोहाड़ी बारा बजे गोट्टा चक ऊख़ा मं‍जा केरा, अरा आद तीन बजे गूटी रहचा। 
ओनबीड़ी तीन बजे येसुस जॊरसरिया चिच्चियारनुम बाचस, “ऎलॊइ, ऎलॊइ लेमा सबख़तानी।” इदही माने, “एंग्‍है धर्मे, एंग्‍है धर्मे नीन एंगन एन्‍देरगे अम्‍बकय?”
असन हेद्दे र'ऊ जोक्को आलर इदन बुझुर'आ पोल्‍लर ती बाचर, “ई आलस एलियसिन मॆख़दस।” 
अबड़र ती ओर्तोस लेम बोंगस ती तूलिन तिस्‍सा अंगुर रासी नू चेदस ती डंडा नू पुज्‍जयस ती येसुस गे चीपा गे चिच्‍चस। 
लिकिन नन्नस बाचस, “रहा, ऎरोत एलियस ईसिन नाड़ा गे बर'ओस का मला!” 
ख़ने येसुस अउर हूँ जॊरसरिया चिच्चियारस ती तंग्‍है जियन बिच्‍छरस।
आ बारिम धर्मेसी मन्दिर ही परदा म‍इय्‍याँ ती किइय्‍या गूटी चर्रा ती ऎंड़ फड़ा मंजा केरा। अरा ख़ॆख़ेल नुकुर ख़च्‍चिया, अरा चचड़ी पलकरा केरा। 
अरा मसड़ा गुट्ठी तिसग्रा केरा, अरा नगदे केचका नेम्‍हा आलर ही मॆद उज्‍जा चॊचा। 
अरा आर मसड़ा गुट्ठी ती उरखर, अरा येसुसी उज्‍जा चॊचका ख़ॊख़ा आर नेम्‍हा नगरे येरुसलॆम नू कालरकी नगदे आलर गे ऎथ्रर।
रोमी सैनर ही मुद्धस अरा आसी गने र'अरकी येसुसिन ख़ापा लगियर आर ख़ॆख़ेल नुक्रनन अरा अबड़ा मंजकन ईरियर ख़ने, आर नगदे इल्‍चियर अरा अनचकरर, अरा बाचर, “ईस मानिम नू धर्मेसी ख़द्दस रहचस।”
असन नगदे बग्‍गे मुक्‍कर गलिलेया ती येसुसी सुसर नना गे आसी गने चॊंख़्रका रहचर, आर गेच्‍छा ती इबड़न ऎरा लगियर। 
आर नू मगदला पद्दा ता मरियम अरा याकॊब अरा यॊसॆसी तंगियो मरियम अरा जेबदयुसी ख़द्दर ही तंगियो रहचर।
बीड़ी पुत्त लेक्‍खा बारी, अरिमतिया पद्दा ता यॊसॆफस नामे ओन्‍टा उरुब आलस असन बरचस, आस तानिम येसुसी चेला मंजका रहचस। 
आस पिलातुस गुसन केरस अरा येसुसी मॆदन नॆचस। ख़ने आस येसुसी मॆदन यॊसॆफस गे चिताचस। 
ख़ने यॊसॆफस येसुसी मॆदन एत्ताचस ती सफा कफन किचरी ती मुसगियस, 
अरा तंग्‍है पुना मसड़ा नू कीदस, एकदा चचड़ी नू पत्तरकी कम्रकीचा। अरा मसड़ा ही बली नू ओन्‍टा कोहाँ पखनन उर्दियस ती किर्रिम बिच्‍चियस। 
अरा असन मरियम मगदलेनी अरा नन्ना मरियम मसड़ा ही मुन्‍दहारे उक्‍काचर।मसड़न ख़ापना
नन्‍ना उल्‍ला ख़न्न ऎख़्रना उल्‍ला रहचा, औंगे मुध नैगर अरा फरिसीर पिलातुस गुसन केरर ती बाचर, 
“अना बॆलायो, एमा सुरता र'ई का आ भुरइउस उज्‍जालियस ख़ने, बाचकाचस, ‘ऎन तीन उल्‍ला ख़ॊख़ा उज्‍जा चो'ओन।’ 
औंगे मसड़न ख़ापा गे पॆस'आ का तिसर उल्‍ला गूटी मसड़ा ख़ापतार'ओ। मलता एन्ने अम्‍बो मना आसी चेलर बर'ओर ती आसी मॆदन ख़ड़'ओर हो'ओर, अरा आलारिन ब'ओर का, ‘आस केचका ती उज्‍जा चॊचकादस।’ एन्ने मनो होले ई ख़ॊख़ा ता भोड़ मुन्‍द ता ती कोड़हे मलदौ मनो।”
पिलातुस आरिन बाचस, “निम्‍है गुसन ख़ापू आलर गा र'अनर। कला, निम्‍है मने लेक्‍खा ख़ापत'आ।” 
औंगे आर ख़ापू आलारिन संगे होच्‍चर ती केरर, अरा पखना नू छपा नंजर ती मसड़न ख़ापियर।
ख़न्न ऎख़ना उल्‍ला मुंजियस ती हप्‍ता ही मुन्‍द उल्‍ला बिज्‍जा गनेम मरियम मगदलेनी अरा नन्‍ना मरियम मसड़न ऎरा बरचर।
आ बारी कोड़हे ख़ॆख़ेल नुक्रना मंजा, एन्‍देरगेका उर्बासी ओन्‍टा पैकस मेर्ख़ा ती इत्तियस अरा मसड़ा हेद्दे बरचस ती पखनन ताड़चस अरा अइय्या उक्‍कियस। 
आसी रूप बिजली लेक्‍खा अरा आसी किचरी कीबा लेक्‍खा पंडरू रहचा। 
आसी इल्चका ती ख़ापुर असरा ख़च्‍चियर, अरा केचका लेक्‍खा मंजर केरर।
आ पैकस मुक्‍कारिन बाचस, “अमा एल्‍चा, ऎन अख़दन का नीम क्रुस नू ठोकचका नासरेत ता येसुसिन बेद्दालदर। 
आस इसन मलकस, तंग्‍है बाचका लेक्‍खम आस केचका ती उज्‍जा चॊचकादस, बरा, आसी कीदका अड्डन ऎरा। 
अक्‍कुन नीम लॆम कला ती आसी चेलारिन तेंगा का आस केचका ती उज्‍जा चॊचकादस। आस निमन ती मुन्‍द गलिलेया कालदस, असन नीम आसिन ऎरोर। ऎरा, ऎन निमन तिंका चिच्‍चकादन।”
अबड़ा मुक्‍कर इल्चका अरा रिझ गने मसड़ा ती लॆम किर्रियर ती येसुसी चेलारिन इदन तेंगा गे बुंगनुम केरर। 
आचका येसुस आरिन भेंट मंजस अरा बाचस, “जोहार,” अबड़र हेद्दे बरचर ती आसी ख़ेड्डेन धरचर ती ऒड़ लगियर। 
ख़ने येसुस आरिन बाचस, “अमा एल्‍चा, एंग्‍है भईरिन कला ती तेंगा का गलिलेया किर्रिमबि'ओर, असन एंगन ऎरोर।”ख़ापुर ही अरो
अबड़ा मुक्‍कर काला लगियर ख़ने, ख़ापुर ती जोक्‍कोर नगरे नू बरचर ती मुध नैगारिन उर्मी हलन तिंगियर। 
ख़ने मुध नैगर सेयान आलर गने भेंट मंजर ती सलहा नंजर। अरा आर अबड़ा सैनर गे बग्‍गे ढिबा चिच्‍चर ती बाचर, 
“एन्ने ब'अके का, ‘माख़ा बारी ख़न्‍द्र'आ लिक्‍कम ख़ने, आसी चेलर बरचर ती आसिन ख़ड्डर होच्‍चर।’ 
ई कत्‍था राजीख़ापुस गूटी अंड़सो होले, ऎम आसिन बुझाब'ओम अरा निमन सस्‍ती ती बछाब'ओम।” 
औंगे आर ढिबा होच्‍चर ती एकासे बाचका रहचर अन्‍नेम नंजर। ई कत्‍था इन्ना गूटी यहूदी आलर नू बींड़रकी र'ई।
तहाँ ग्यारा चेलर गलिलेया नू येसुस आरिन तिंकाचस आ परता नू केरर। 
आर येसुसिन इरियर ख़ने, आर आसिन ऒड़ नंजर, लिकिन नॆका नॆका धुक-पुक मंजा। 
तहाँ येसुस आर ही हेद्दे बरचस ती बाचस, “मेर्ख़ा अरा ख़ॆख़ेल नू उर्मी अदिया एंगा चीरकी र'ई। 
औंगे नीम कला अरा उर्मी राजी ता आलारिन चेला कम'आ अरा आर गे धर्मे बबस अरा ख़द्दस अरा नेम्‍हा बॊलतासी नामे ती नॊड़रत'आ, 
अरा आरिन उर्मी कत्‍था एकदन ऎन निमा पॆसकादन, मन'आ गे सिखाब'आ। अरा ऎरा, ऎन उर्मी उल्‍ला ख़ॆख़ेल ही मुं‍ज्रना गूटी निम्‍है गने र'अदन।”
ईद येसु मसीसी चिच्का दहदर हवे। चाँड़हेम मन्ना कत्था गुट्ठिन तंग्है जॊंख़र गे ऎद'आ गे धर्मेस ई दहदर आबोन येसु मसीस गे चिच्चस। येसुस तंग्है पैकासिन तइय्यस ती तंग्है जॊंख़स यॊहनस गे इदन अख़ताचस। 
यॊहनस धर्मेसी कत्‍था ही पत्त नू अरा येसु मसीसी गोवाह ही पत्त नू तान ईरका उर्मी ही गोवाह चिच्‍चस। 
एकास धर्मेस ती मुन्द तिंका ई कत्‍था गुट्ठिन पढ़'उस अरा मिनुर अरा इय्या लिखचका लेक्खा ईकुर धर्मेस ती आसीस ख़क्ख'ऊ र'अनर। एन्‍देरगेका इबड़ा कत्था मन्ना ही बेड़ा हेद्दे अंड़सकी र'ई।परिघ'अना
ऎन यॊहन आसिया देस ता अबड़ा सतियो कलीसिया गुट्ठी गे एन्देर लिखदन का: नॆ र'अदस, अरा रहचस, अरा बर'ऊ र'अदस आ धर्मेस ती निमा मया अरा कोड़े बर'अन नेकअन। अरा आसी बॆल-गदिया मुन्दहारे र'ऊ सतियो बॊलता गुट्ठी ती, 
अरा येसु मसीस ती निमा मया अरा कोड़े बर'अन नेकअन। मसीस दिम पत्त'अना जॊगे गोवाह, अरा केचका ती उज्‍जा चो'अना नू जेट्ठा, अरा ख़ॆख़ेल ता उर्मी बॆलारिन राजी ननू र'अदस। आस दिम नमन चोन्‍हा नंजस ती नमन तंग्‍है ख़ॆंस ती नम्‍है पाप गुट्ठी ती नाड़ियस। 
अरा आस तंग्‍है बंगस धर्मेसिन सुसर नना गे नमन ओन्टा राजी अरा नैगर कमचस। आसी महबा अरा सवंग आस गे हुल्‍लो ती हुल्‍लो गूटी मनन नेकअन! आमेन!
ऎरा! आस बदाली गुट्ठी गने बर'ऊ र'अदस।ओर्मर आसिन ऎरोर,नॆ आसिन जोबचका रहचरआर हूँ आसिन ऎरोर।ख़ॆख़ेल ता उर्मी जातियरआसी चड्डे चींख़ोर ओलख़ोर।हाँ, ईद मनो दिम। आमेन!
नॆ र'अदस, अरा रहचस, अरा बर'ऊ र'अदस, अरा उर्मी ती सवंगिय र'अस, आ धर्मे उर्बस ब'अदस, “ऎन अल्‍फा अरा ओमेगा हिकदन।”मनवा ख़द्दासी देखार
ऎन यॊहन निम्‍है भई हिकदन, अरा ऎन निम्है लेक्खा येसुस गने चॊख़रना नू अरा खिलपत चॊदना नू अरा धर्मेसी राजी ही आल मन्ना नू अरा खतिर गने दुक्खे सारना नू निम्है गने मेस्र'ऊ हिकदन। धर्मेसी कत्‍था तेंगना ही चड्डे अरा येसुसी गोवाह र'अना ही चड्डे दंडे ही रूपे नू ऎन पतमॊस नामे टापू नू रहचकन। 
उर्बासी उल्‍ला नू ऎन नेम्हा बॊलतासी आकुस नू मनरकी महबा नना लिक्कन ख़ने, एंग्है ख़ॊख़ा तरा पेंड़हे ही ख़रख़ना लेक्‍खा जॊरसरिया सड़न मेंजकन। 
आ सड़ा एन्ने बाचा का, “एन्‍देर एन्‍देर नीन ऎरदय, अदिन ओन्टा पुथी नू लिख'आ ती, इफेसुस, स्मुरना, पेरगमोन, थुअतीरा, सरदीस, फिलदेलफिया, अरा लवोदिकेया नगरे ही सतियो कलीसिया गे तइय्या चि'आ।”
एंग्‍है गने कछनख्र'आलिया आ सड़न ऎरा गे ऎन किर्रे ईरकन। ऎन किर्रे ईरकन ख़ने, ऎन सात गोटा सोना ही बिल्‍ली पटनी गुट्ठिन ईरकन। 
अरा अबड़ा सतियो बिल्‍ली पटनी गुट्ठी ही मझी नू ओन्टा मनवा ख़द्दस लेक्‍खा ओर्तोसिन ईरकन। आसी अत्तका किचरी गुंड़ख़ी गूटी दिगहा रहचा, अरा एंवख़ नू सोना ही गतला नंजका रहचस। 
अरा आसी कुक्‍कु अरा चुट्टी पंडरू तूली अरा कीबा लेक्‍खा पंडरू रहचा। अरा आसी ख़न्न गौंगौंरना चिच्‍ची लेक्‍खा रहचा। 
अरा आसी ख़ेड्डे पसरा नू पान्ताचका पितल लेक्‍खा बिल्‍चा लगिया, अरा आसी सड़ा बग्गे अम्मु ही हउकारना लेक्‍खा रहचा। 
अरा आस तंग्है तीना ख़ेक्खा नू सात गोटा बीनको धरचका रहचस। अरा आसी बई ती ओन्टा अखी-पखी धारे तलवार उरखा लगिया। अरा आसी मुंही लोहाड़ी बेड़ा ता बीड़ी लेक्‍खा बिल्‍चा लगिया।
आसिन ईरकन ख़ने, ऎन आसी ख़ेड्डे नू केचका लेक्‍खा खत्रकन केरकन। ख़ने आस तंग्है तीना ख़ेक्खन एंग्है मइय्याँ नंजस ती बाचस, “अमा एल्‍चा, ऎन मुन्द ता अरा ख़ॊख़ा ता हिकदन। 
अरा ऎन उज्‍जू र'अदन। ऎन केचका केरकन, लिकिन ऎरा, ऎन हुल्‍लो ती हुल्‍लो गूटी उज्‍जू र'अदन। अरा खे'अना अरा नरक गड्डी ही कुची गुट्ठी एंग्‍है गुसन र'ई। 
औंगे एकाबड़ा कत्‍थन नीन ईरकय, अरा एकाबड़ा कत्‍था अक्कु मना लगी अरा इदही ख़ॊख़ा मन्ना र'ई, अबडा उर्मिन लिख'आ। 
एका सतियो बीनको गुट्ठिन एंग्‍है तीना ख़ेक्खा नू नीन ईरकय, अरा अबड़ा सतियो सोना ही बिल्‍ली पटनी गुट्ठी ही गम एन्ने र'ई। सात गोट बीनको सात कलीसिया ही पैकर हवे, अरा सात गोट बिल्‍ली पटनी सात कलीसिया हवे।
इफेसुस नगरे ता कलीसिया ही पैकस गे एन्ने लिख'आ का: नॆ तंग्‍है तीना ख़ेक्खा नू सात गोट बीनकोन धरचका ती सात गोट सोना ही बिल्‍ली पटनी ही मझी नू कुद्ददस, आस इबड़ा कत्थन ब'अदस का: 
ऎन निंग्‍है नलख गुट्ठिन अरा कोड़हे अरज'अनन अरा खतिर नन्नन अख़दन। ऎन अख़दन का नीन मलदौ आलारिन मल सहदय, अरा तइरका मलका ती हूँ तमन तइरकर ब'उरिन नीन बिढ़'अरकी आर ठकवा तइरकर एन्ने अक्कय। 
नीन खतिर नन्ना ती एंग्‍है नामे चड्डे दुक्‍खे चॊदकय, अन्नु हूँ हार मल मोक्‍कय।
लिकिन एंगा गे निंग्हा बिड़दो नू जोक्क कत्था र'ई, नीन एंग्‍है मइय्याँ मुन्द ता लेक्खा चोन्‍हन अम्‍ब‍का चिच्का र'अदय। 
औंगे नीन सुरता नना का नीन एका मेच्छा ती खत्रकय। अरा जियन किर्त'आ अरा मुन्द ता लेक्‍खा नलख नना। लिकिन नीन जियन मल किर्त'ओय होले, ऎन निंग्‍है गुसन बर'ओन ती निंग्है बिल्ली पटनी आबोन अदही अड्डा ती गुछाब'ओन चि'ओन। 
लिकिन निंग्‍है नू ओन्टा बॆस कत्‍था र'ई का: नीन एंग्‍है लेक्‍खम निकोलाय धरम ता आलर ही नलख गुट्ठिन ख़ाँड़दय।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन। एकास जित'ओस आस गे ऎन उज्‍जना मन्न ही ख़ंजपन मॊख़ा चि'ओन, एकदा धर्मेसी परदे‍सोस नू र'ई।स्मुरना कलीसिया गे तेंगना कत्था
स्मुरना नगरे ता कलीसिया ही पैकस गे नीन एन्ने लिख'आ का: नॆ मुन्द ता अरा ख़ॊख़ा ता र'अदस, अरा नॆ केच्‍चस केरस, लिकिन उज्‍जा चॊचस, आस इबड़ा कत्थन ब'अदस का: 
ऎन निंग्‍है खिलपत आबोन अरा कीड़न अख़दन, लिकिन मानिम नू नीन उरुब र'अदय। अरा नॆ तमन यहूदी ब'अनर ती निंगन निंदा नन्नर अदिन हूँ ऎन अखदन, लिकिन आर मानिम नू यहूदी मलनर, आर गा सैतान ही गोड़हा एड़पा ता र'अनर। 
एका दुक्‍खे निंगा भोगना मनो अत्रु नीन अमकेम एल्‍चा। सैतान निमन बिढ़'आ गे निम्‍है ती जोक्कोरिन जेहेल नू सजत'ओ। अरा नीम दस उल्ला गूटी दुक्‍खे भोग'ओर। जिया क'ओ आ गूटी हूँ पत्त'अना जॊगे र'आ। ख़ने ऎन निंगा उज्‍जना ही मुकुट चि'ओन।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन। एकास जित'ओस आस दुसर खे'अना ती नोकसान मल मनोस।पेरगमोन कलीसिया गे तेंगना कत्था
पेरगमोन नगरे ता कलीसिया ही पैकस गे नीन एन्‍ने लिख'आ का: नॆख'आ गुसन अखी-पखी धारे तलवार र'ई, आस इबड़ा कत्थन ब'अदस। 
ऎन अख़दन का नीन एक्‍सन र'अदय, असन दिम सैतान ही बॆल-गदिया र'ई। अन्नु हूँ नीन एंग्है नू मानी गने जिटजिटने र'अदय, अरा नीन एंग्‍है मइय्याँ ता पत्त'अनन मल अम्‍बकय। सैतान ही र'अना अड्डा निम्है नगरे नुम एंग्है पत्त'अना जॊगे गोवाह अन्तिपास पिटतारस, आ बेड़ा नू हूँ नीन पत्त'अनन मल अम्बकय।
अन्नु हूँ एंगा गे निंग्हा बिड़दो नू जोक्क कत्था र'ई। निम्‍है नू बालामसी सिखाब'अनन मन'ऊ जोक्क आलर र'अनर। ई बालामस दिम बालाक बॆलासिन इस्राऎल आलारिन मूड़त'आ गे सलहा चिच्‍चस का, आर मूर्ती गुट्ठी गे दाँड़े अरगका ओन्ना-मॊख़नन मॊख़ोर अरा पेहरन ही सोतरा नलखन ननोर। 
अन्नेम निकोलाय धरम ता आलर ही सिखाब'अनन मन'ऊ जोक्क आलर निम्है मझी नू र'अनर। 
औंगे नीन जियन किर्त'आ। मला होले लॆम ऎन निंग्है गुसन बर'ओन, अरा एंग्‍है बई ती उरखना तलवार ती आर ही गने लड़'ओन।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन। एकास जित'ओस आस गे ऎन जोक्क नूख़्रका मन्‍ना आबोन चि'ओन, अरा पुना नामे लिक्खरका ओन्टा पंडरू पखना आबोन चि'ओन। एका ओर्तस आ पखनन ख़क्‍खदस आसिन अम्बरकी नॆ हूँ आ नामेन बलदस।थुअतीरा कलीसिया गे तेंगना कत्था
थुअतीरा नगरे ता कलीसिया ही पैकस गे नीन एन्ने लिख'आ का: गौंगौंरना चिच्‍ची लेक्‍खा ख़न्न अरा पान्ताचका पितल लेक्‍खा ख़ेड्डे र'अना धर्मेसी ख़द्दस इबड़ा कत्था गुट्ठिन ब'अदस। 
ऎन निंग्है नलख गुट्ठिन अरा निंग्‍है चोन्‍हन अरा निंग्‍है पत्त'अनन अरा नीन एंगा गे नन्ना तेतर-सुसर आबोन, अरा निंग्‍है खतिर नन्नन उर्मिन अख़दन। अरा निंग्‍है अक्कु ता नलख गुट्ठी मुन्द ता नलख गुट्ठी ती कोड़हे बॆस र'ई।
अन्नु हूँ एंगा गे निंगा बिड़दो नू जोक्क कत्था र'ई। नीन आ आली येजबेल आबोन निंग्‍है मझी नू र'आ चि'अदय। आद तंगन धर्मेसी कत्था तिंगू ब'ई, अरा आद तंग्है सिखाब'अना ती एंग्‍है जॊख़ारिन पेहरन ही सोतरा नलख नना गे, अरा मूर्ती गुट्ठी गे दाँड़े अरगका ओन्ना-मॊख़नन मॊख़ा गे भेंवाब'ई। 
ऎन अदगे जियन किर्त'आ गे बेड़ा चिच्चकन, लिकिन आद तंग्है पेहरन ही सोतरा नलख ती जियन किर्त'आ गे मल बिद्दी। 
ऎरा, अदगे ऎन रोगे चि'ओन। अरा नॆ अदही गने नन्ना आली गुसन काना ही पापन नन्नर, आर अदही डहरे गुट्ठी ती जियन मल किर्त'ओर होले, आरिन हूँ कोड़हे खिलपत सारत'ओन। 
अरा ऎन अदही गने चॊंख़्र'उरिन पिटोन। होले उर्मी कलीसिया गुट्ठी अख़'ओ का जिया अरा मन गुट्ठी ही बिढ़'ऊ ऎनिम हिकदन। अरा ऎन नीम ओर्त ओर्त गे नीम नंजका नलख गुट्ठी ही लेक्खम किर्रत'ओन चि'ओन।
थुअतीरा कलीसिया ता बछ्रका आलर निमा गे ऎन एन्देर ब'अदन का: नीम अदही सिखाब'अनन मल मन्चकर, अरा सैतान ही ख़ोड़ख़ा गम ही कत्‍था एन्ने आर ब'अना कत्था गुट्ठिन नीम मल सिख्रकर। औंगे ऎन निम्है मइय्याँ नन्ना एकअम बोझा आबोन मल लद'ओन। 
अन्‍ति नीम एंग्‍है बरना गूटी एंग्है नू जिटजिटने पत्त'अते र'अना र'ई। 
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन।
सरदीस कलीसिया गे तेंगना कत्था
सरदीस नगरे ता कलीसिया ही पैकस गे नीन एन्ने लिख'आ का: नॆ धर्मेसी सतियो बॊलतन अरा सतियो बीनकोन धरचकादस, आस इबड़ा कत्थन ब'अदस। ऎन निंग्‍है नलख गुट्ठिन अख़दन। आलर निंगन उज्‍जालदय ब'अनर, लिकिन नीन गा केचका र'अदय। 
अक्‍कु एज्र'अय, अरा खे'आ बेद्दना ती नॆ नॆ बछ्रका र'अनर आरिन बड़ियर नना। एन्‍देरगेका निंग्‍है नलख गुट्ठिन एंग्है धर्मेसी ऎरना नू अदखला ख़क्‍खकन। 
औंगे सुरता नना का एका कत्‍थन नीन इंझरकादय अरा मेंजकादय, अरा अदिन पॆस्र'आ, अरा जियन किर्त'आ। नीन एज्रका मल र'अदय होले, ऎन ख़लबस लेक्‍खा बर'ओन। अरा नीन कहियों बल्लोय का ऎन एका बेड़ा नू निंग्है बिड़दो बर'ओन।
अन्नु हूँ तम्‍है किचरिन सोतरा मल्‍ला नंजका जोक्‍क आलर सरदीस कलीसिया नू निंगा गे र'अनर। आर पंडरू किचरी अत्तोर ती एंग्‍है गने ऎकोर, एन्‍देरगेका आर अदगे जॊगे र'अनर। 
नॆ जित'ओस आस गे अन्नेम पंडरू किचरी अत्ततार'ओर। अरा ऎन आसी नामेन उज्‍जना ही पुथी ती कहियों मल मेट'ओन। लिकिन आसी नामेन एम्बासी अरा आसी मेर्ख़ा पैकर की मुन्दहारे तेंगर'ओन।
नेम्हा बॊलतस कलीसिया गुट्ठी गे एन्देर ब'अदस, अदिन नॆखअय मेना गे ख़ेबदा र'ई आस मेन्दस ती बुझुरदस नेकअन।फिलदेलफिया कलीसिया गे तेंगना कत्था
फिलदेलफिया नगरे ता कलीसिया ही पैकस गे नीन एन्ने लिख'आ का: नॆ नेम्‍हा अरा मानिम र'अस, अरा नॆ बॆल दाऊदसी कुची ही अदिया आबोन उइय्दस, अरा नॆ हूँ मुच्‍चा पोलना लेक्खा तिसग'उस, अरा नॆ हूँ तिसगा पोलना लेक्खा मुच्‍च'उस इबड़ा कत्थन ब'अदस का: 
ऎन निंग्‍है नलख गुट्ठिन अख़दन। निंगा जुक्‍किम सवंग र'ई, अन्नु हूँ नीन एंग्‍है कत्थन पॆस्रकय अरा एंग्‍है नामेन मल दुस्‍सकय। औंगे ऎरा, ऎन ओन्टा तिसग्का बलिन निंग्है मुन्दहारे उइय्कादन अदिन नॆ हूँ मुच्‍चा पोलनर। 
ऎरा, यहूदी मलनर ती तमन यहूदी एन्ने ठक'ऊ सैतान ही गोड़हा एड़पा ता जोक्क आलारिन निंगा गे ऎन चि'ओन। अरा आर बर'ओर ती निंग्है मुन्दहारे ख़ेडमूली खत्र'आ गे नन्त'ओन। अरा आर अख़'ओर चि'ओर का ऎन निंगन चोन्‍हा नंजकादन। 